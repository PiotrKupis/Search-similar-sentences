


Dla Jane Goodall, Samh Hardy i wszystkich pozostałych, którzy pomagają nam nauczyć się wreszcie rozumieć. I dla Dian Fossey, która zginęła w walce o to, by piękno i potencjał mogły żyć.



Słownik i spis postaci

Anglic — Język najczęściej używany przez Terragenów — tych, którzy wywodzą się od ziemskich ludzi, szympansów i delfinów.

Athaclena — Córka tymbrimskiego ambasadora Uthacalthinga. Dowódca Nieregularnej Armii Garthu.

Biblioteka — Starożytna, pełna odsyłaczy skarbnica wiedzy. Jedna z najważniejszych podstaw społeczeństwa Pięciu Galaktyk.

Fiben Bolger — Neoszympans — ekolog i porucznik milicji kolonialnej.

Bururalli — Ostatni gatunek, któremu uprzednio pozwolono na dzierżawę Garthu. Świeżo wspomożona rasa, która cofnęła planetę na bardziej prymitywne stadium rozwoju i omal jej nie zniszczyła.

„Człowiek” — Termin używany w anglicu na określenie istot ludzkich obojga płci.

Dzikusy — Członkowie gatunku, który osiągnął status gwiezdnych wędrowców bez pomocy opiekuna.

„Fem” — Termin używany w anglicu na określenie człowieka płci żeńskiej.

Galaktowie — Starsze gatunki gwiezdnych wędrowców, które przewodzą społeczeństwu Pięciu Galaktyk. Wiele z nich stało się „opiekunami”, uczestnicząc w starożytnej tradycji Wspomagania.

Garthianin — Legendarne, wywodzące się z Garthu stworzenie — wielkie zwierzę ocalałe z Bururalskiej Masakry.

Gubru — Pseudoptasi gatunek Galaktów wrogo nastawiony do Ziemian.

Infi — „Nieskończoność” albo Pani Szczęścia.

Gailet Jones — Szymka — ekspert od socjologii galaktycznej. Posiadaczka nieograniczonego prawa rozrodu („białej karty”). Dowódca miejskiego powstania.

Kault — Thennański ambasador na Garthu.

Mathicluanna — Nieżyjąca matka Athacleny.

Lydia McCue — Oficer w Terrageńskiej Piechocie Morskiej.

„Mel” — Termin używany w anglicu wyłącznie na określenie człowieka płci męskiej.

Nahalli — Gatunek, który był opiekunem Bururallich i poniósł srogą karę za zbrodnie swych podopiecznych.

„Nogopalce i kciuch” — Małe i duże palce stóp neoszympansa, które zachowały pewną zdolność chwytną.

Megan Oneagle — Koordynator Planetarny wydzierżawionego przez Terran świata kolonialnego Garth.

Robert Oneagle — Kapitan Garthiańskiej Milicji Kolonialnej, syn Koordynatora Planetarnego.

Pan argonostes — Gatunkowa nazwa wspomaganego podopiecznego gatunku neoszympansów.

Major Prathachulthorn — Oficer Terrageńskiej Piechoty Morskiej.

„Ser” — Termin wyrażający szacunek, używany w stosunku do starszego Terranina bez względu na płeć.

Soranie — Starszy gatunek Galaktów wrogo nastawiony w stosunku do Ziemi.

Streaker — Statek międzygwiezdny z załogą złożoną z delfinów, który dokonał odkrycia o krytycznym znaczeniu po drugiej stronie galaktyki, daleko od Garthu. Reperkusje tego wydarzenia doprowadziły do obecnego kryzysu.

Suzeren — Jeden z trzech dowódców gubryjskich sił inwazyjnych. Każdy z nich odpowiada za inną dziedzinę: Poprawność, Biurokrację i Armię. Ogólna linia polityczna określana jest przez consensus całej trójki. Suzeren jest również kandydatem do gubryjskiej kasty królewskiej i pełnej płciowości.

Sylvie — Samica neoszympansa posiadająca „zieloną kartę”.

Synthianie — Jeden z nielicznych gatunków Galaktów otwarcie przyjaznych w stosunku do Ziemi.

„Szen” — Termin używany w anglicu na określenie neoszympansa płci męskiej.

„Szym” — Termin używany w anglicu na określenie członka podopiecznego gatunku neoszympansa (samca lub samicy).

„Szymka” — Termin używany w anglicu na określenie neoszympansa płci żeńskiej.

Tandu — Galaktyczny gatunek gwiezdnych wędrowców cechujących się przerażającą drapieżnością oraz wrogością w stosunku do Ziemi.

Thennanianie — Jeden z fanatycznych gatunków Galaktów wplątanych w obecny kryzys. Pozbawiony poczucia humoru, lecz znany ze swego honoru.

Tursiops amicus — Gatunkowa nazwa wspomaganych neodelfinów.

Tymbrimczycy — Galaktowie znani ze swej zdolności przystosowania oraz zjadliwego poczucia humoru. Przyjaciele i sojusznicy Ziemi.

Uthacalthing — Tymbrimski ambasador na kolonialnym świecie Garth.

Wspomaganie — Starożytny proces, za pomocą którego starsze gatunki gwiezdnych wędrowców wprowadzają nowe, poprzez hodowlę i inżynierię genetyczną, do galaktycznej kultury. Powstały w ten sposób „podopieczny” gatunek służy swym „opiekunom” przez okres terminowania, aby spłacić zaciągnięty w ten sposób dług. Status gatunku Galaktów jest w części określany przez genealogię opiekunów oraz listę wspomożonych podopiecznych.



Tymbrimskie słowa i glify

fornell — Glif niepewności.

fsu’usturatn — Glif wyrażający pełną współczucia wesołość.

k’chu-non — Tymbrimskie słowo na określenie dzikusów nie mających opiekunów.

k’chu-non kranu — Armia dzikusów.

kennowanie — Wyczuwanie glifów i fal empatycznych.

kiniwullun — Glif potwierdzający, że „chłopcy są chłopcami”.

kuhunnagarra — Glif przeciągającej się nieokreśloności.

la’thsthoon — Intymność w parach.

lurrunanu — Penetrujący glif mający skłonić odbiorcę do podejrzliwości.

1’yuth’tsaka — Glif wyrażający pogardę dla wszechświata.

nahakieri — Głęboki poziom empatii, na którym Tymbrimczyk może niekiedy wyczuć tych, których kocha.

nuturunow — Glif pomagający powstrzymać reakcję gheer.

pilanq — Wzruszenie ramionami.

rittitees — Glif wyrażający współczucie dla dzieci.

sh’cha’kuon — Zwierciadło ukazujące innym, jak wyglądają z zewnątrz.

s’ustru’thoon — Dziecko biorące sobie od rodzica to, czego mu trzeba.

syrtunu — Westchnienie frustracji.

syullf-kuonn — Oczekiwanie z radością na paskudny dowcip.

jsyulif-tha — Radość płynąca z rozwiązywania zagadki.

teev’nus — Daremność porozumiewania się.

jtotanoo — Wycofanie się z rzeczywistości wywołane strachem.

transformacja gheer — Wypływ hormonów i enzymów pozwalający Tymbrimczykom szybko zmienić swą fizjologię, za pewną cenę.

tu’fluk — Nie doceniony żart.

itutsunucann — Glif pełnego strachu oczekiwania.

yusunitlan — Ochronna pajęczyna rozwijana podczas bliskiego kontaktu z innym.

jzunour-thzun — Glif stwierdzający, jak wiele jeszcze pozostało do przeżycia.



Wstęp

To dziwne, że tak mały nieważny świat, mógł osiągnąć tak wiele znaczenie.

Pomiędzy wieżami Miasta Stołecznego, tuż za hermetyczną, kryształową kopułą urzędowego palankinu, wrzał hałaśliwy ruch. Żaden dźwięk nie przedostawał się jednak do środka i nie zakłócał spokoju biurokracie z Kosztów i Rozwagi, który skoncentrował się wyłącznie na holoobrazie małej planety, wirującym powoli w zasięgu jednego z jego pokrytych puchem ramion. Właśnie pojawiły się błękitne morza usiane lśniącymi jak klejnoty wyspami. Biurokrata serwował je, gdy błyszczały w odbitym świetle gwiazdy, znajdującej się poza polem widzenia.

Gdybym był jednym z bogów, o których mówią legendy dzikusów… — rozmarzył się biurokrata. Jego lotki zgięły się. Odniósł rażenie, że musi tylko sięgnąć szponem i złapać… A jednak nie. Ten absurdalny pomysł dowodził, że biurokrata spędził zbyt wiele czasu na poznawaniu nieprzyjaciela. Szalone terrańskie idee zarażały jego umysł.

W pobliżu dwóch pokrytych puchem asystentów trzepotało cicho skrzydłami. Muskali pióra oraz czyścili jasny naszyjnik biurokraty z myślą o oczekującym go spotkaniu. Dostojnik ignorował ich. Autoloty i antygrawitacyjne arki umykały na boki, a ściśle wyznaczone pasma ruchu topniały w jasnym świetle urzędowego pojazdu. Podobny status z reguły przysługiwał jedynie kaście królewskiej, lecz wewnątrz palankinu biurokrata nie zauważał niczego. Schylił swój ciężki dziób nad holoobrazem. Garth. Tyle już razy ucierpiał.

Zarysy brązowych kontynentów oraz płytkich błękitnych mórz były częściowo zatarte przez wiry chmur burzowych, które wydawały się złudnie białe i miękkie, niczym upierzenie Gubru. Wzdłuż jednego tylko łańcucha wysp lśniły światła nielicznych, małych miast. Poza tym wokoło świat wyglądał na nietknięty. Jego spokój mąciły tylko gdzieniegdzie migotliwe uderzenia błyskawic towarzyszących burzom. Łańcuchy symboli kodowych ujawniały mroczniejszą prawdę.

Garth był kiepską planetą, w którą nie warto było inwestować, W przeciwnym razie dlaczego wydzierżawiono tam kolonię ludzkim dzikusom i ich podopiecznym? Galaktyczne Instytuty już dawno spisały ten świat na straty. A teraz, mały, nieszczęśliwy świecie, wybrano cię na miejsce wojny.

Dla wprawy biurokrata z Kosztów i Rozwagi myślał w anglicu, zwierzęcym, nie usankcjonowanym języku ziemskich istot. Większość Gubru uważała studia nad obcymi za niewskazaną rozrywkę, teraz jednak wydawało się, że obsesja biurokraty nareszcie przyniesie mu korzyść.

Nareszcie. Dzisiaj.

Palankin minął wielkie wieże Miasta Stołecznego. Wydawało się, że tuż przed nim wyrósł gigantyczny budynek z opalizującego kamienia. Arena Konklawe, siedziba rządu całego gatunku i klanu Gubru.

Nerwowe drżenie oczekiwania spłynęło w dół, wzdłuż grzebienia na głowie biurokraty, aż do szczątkowych piór lotek. Wywołało to ćwierkanie skargi ze strony dwóch asystentów Kwackoo. Jak mają dokończyć muskanie pięknych białych piór urzędnika — pytali — czy też wypolerować jego długi, zakrzywiony dziób, jeśli nie może on siedzieć nieruchomo?

— Pojmuję, rozumiem, zastosuję się — odparł z pobłażaniem biurokrata w standardowym języku galaktycznym numer trzy. Ci Kwackoo byli lojalnymi stworzeniami i można im było czasem pozwolić na drobne zuchwalstwo. Aby się odprężyć, wrócił w myślach do małej planety, Garthu.

To najbardziej bezbronna z ziemskich placówek… najłatwiej ją wziąć na zakładnika. Dlatego właśnie armia naciska na przeprowadzenie tej operacji, mimo że musi stawić czoła silnemu naciskowi nieprzyjaciela w innych rejonach kosmosu. To będzie bolesny cios dla dzikusów. Być może zdołamy ich w ten sposób zmusić, by oddali nam to, czego pragniemy.

Po siłach zbrojnych, stan kapłański jako drugi wyraził zgodę na plan. Stróże Poprawności orzekli niedawno, że inwazji można dokonać bez żadnej ujmy na honorze.

Pozostawała administracja — trzecia noga Grzędy Przywództwa. W tym punkcie consensus został złamany. Przełożeni biurokraty z Ministerstwa Kosztów i Rozwagi sprzeciwili się. Stwierdzili, że plan jest zbyt ryzykowny. Zbyt drogi.

Grzęda nie może stać na dwóch nogach. Konieczny jest consensus. Konieczny jest kompromis.

Istnieją chwile, gdy gniazdo nie może uniknąć podjęcia ryzyka.

Ogromna jak góra Arena Konklawe stała się urwiskiem ociosanych kamieni zasłaniającym sobą połowę nieba. Przed palankinem zamarzyły otchłanne wrota, które zaraz go pochłonęły. Grawitory małego pojazdu cicho zamarły. Osłona kabiny podniosła się. Tłum Gubru w normalnym, białym upierzeniu dorosłych, bezpłciowych osobników oczekiwał u wejścia na płytę lotniska.

Oni wiedzą — pomyślał biurokrata, spoglądając na nich prawym okiem — wiedzą, że już nie jestem jednym z nich.

Drugim okiem spojrzał po raz ostatni na spowity w biel glob Garthu.

Wkrótce — pomyślał w anglicu — spotkamy się znowu.


Arenę Konklawe wypełniała orgia barw. I to jakich! Wszędzie wokół pióra mieniły się królewskimi odcieniami — karmazynowym, bursztynowym oraz arsenowym błękitem.

Dwóch czworonożnych służących Kwackoo otworzyło ceremonialne wrota przed biurokratą z Kosztów i Rozwagi, który musiał na chwilę zatrzymać się, by zasyczeć z zachwytu na widok wspaniałości Areny. Setki pięknych, ozdobnych, delikatnych grzęd wiało rzędami wzdłuż tarasowych ścian. Wykonano je z kosztowych gatunków drewna importowanych ze stu światów. Wszędzie wokół, w królewskim splendorze, stali Władcy Grzędy gatunku Guru.

Biurokrata był dobrze przygotowany na ten dzień, a mimo to poczuł się dogłębnie poruszony. Nigdy dotąd nie widział tylu królowych i książąt naraz!

Obcemu mogłoby się wydawać, że między biurokratą a jego władcami nie ma większej różnicy. Wszyscy byli wysokimi, smukłymi potomkami ptaków-nielotów. Na zewnątrz jedynie uderzająco barwne upierzenie Władców Grzędy odróżniało ich od większości przedstawicieli gatunku. Bardziej istotne różnice leżały jednak wewnątrz. Byli to ostatecznie królowe i książęta, posiadacze płci oraz Stwierdzonego prawa do sprawowania dowództwa.

Stojący najbliżej Władcy Grzędy zwrócili ostre dzioby na bok, by obserwować jednym okiem jak biurokrata z Kosztów i Rozwagi wykonał pośpiesznie, drobiąc nogami, szybki taniec rytualnego poniżenia.

Cóż za barwy!

Wewnątrz pokrytej puchem piersi biurokraty wezbrała miłość — fala hormonów wywołana przez te królewskie odcienie. Była to odwieczna, instynktowna reakcja i żaden Gubru nigdy nie proponował, by ją zmienić, nawet gdy nauczyli się już sztuki przemieniania snów i zostali gwiezdnymi wędrowcami. Tym członkom gatunku, którzy osiągnęli cel ostateczny — barwę i płeć — należała się cześć i posłuszeństwo ze strony tych, którzy wciąż byli biali i bezpłciowi.

To było samo sedno Gubru.

Było to dobre i słuszne.

Biurokrata zauważył, że przez sąsiednie drzwi na teren Areny wkroczyło dwóch innych białopiórych Gubru. W ślad za biurokratą weszli na centralną platformę. Cała trójka zajęła nisko położone stanowiska naprzeciw zgromadzonych Władców Grzędy.

Przybysz po prawej odziany był w srebrzystą szatę, zaś jego ciężką, białą szyję otaczał prążkowany naszyjnik stanu kapłańskiego.

Kandydat z lewej miał u boku broń i nosił stalowe ochraniacze i szpony znamionujące oficera armii. Barwy, jakie nadano czubkom piór jego grzebienia, wskazywały, że ma on stopień pułkownika-jastrzębia.

Dwóch pełnych rezerwy białopiórych Gubru nie odwróciło się by okazać, że dostrzegli biurokratę. On również nie pokazał po sobie, że ich widzi. Niemniej jednak przeszedł go dreszcz.

Jest nas trójka!

Prezydent Konklawe — stara królowa, której ongiś ogniste upierzenie wyblakło już do koloru bladoróżowego — otrzepała pióra i otworzyła dziób. Urządzenia akustyczne Areny automatycznie wzmocniły jej głos, gdy zaćwierkała celem zwrócenia na siebie uwagi. Otaczający ją ze wszystkich stron królowe i książęta umilkli.

Prezydent Konklawe podniosła jedno szczupłe, pokryte puchem ramię, po czym zaczęła nucić i kołysać się. Jeden po drugim pozostali Władcy Grzędy przyłączyli się do niej. Wkrótce cały tłum błękitnych, bursztynowych i karmazynowych postaci kołysał się w jej rytmie. W królewskim zgromadzeniu rozległ się niski, atonalny jęk.

— Zuuun…

— Od niepamiętnych czasów — zaćwierkała Prezydent w ceremonialnym trzecim galaktycznym — zanim nadeszła nasza chwała, zanim zostaliśmy opiekunami, zanim jeszcze wspomożono nas i uczyniono rozumnymi, było w naszym zwyczaju dążyć do równowagi.

Zgromadzenie zaśpiewało, tworząc kontrapunkt.

		— Równowaga na brązowej glebie,
		Równowaga wśród wichrów na niebie,
		równowaga w największej potrzebie.

— Gdy jeszcze nasi przodkowie byli przedrozumnymi zwierzętami, zanim nasi opiekunowie Gooksyu odnaleźli nas i wspomogli na drodze ku wiedzy, zanim posiedliśmy mowę czy narzędzia, znaliśmy już tę mądrość, ten sposób podejmowania decyzji, ten sposób osiągania consensusu, ten sposób kochania się.

— Zuuun…

— Jako półzwierzęta nasi przodkowie wiedzieli już, że musimy, musimy wybrać… musimy wybrać trzech.

		— Jednego, by polował i uderzał odważnie
		dla chwały i posiadłości!
		Jednego, by dumał rozważnie
		o czystości i poprawności!
		Jednego, by śledził uważnie,
		co grozi jajek przyszłości!

Biurokrata z Kosztów i Rozwagi wyczuwał obecność pozostałych kandydatów po obu swych bokach i wiedział, że ich również przenika, niczym prąd, świadomość wagi chwili i pełne napięcia oczekiwanie. Nie istniał większy zaszczyt niż zostać wybranym w taki sposób, jak spotkało to ich trójkę.

Rzecz jasna wszystkich młodych Gubru uczono, że to jest najlepsza metoda, gdyż jaki inny gatunek równie pięknie łączył politykę filozofię z uprawianiem miłości i rozmnażaniem? Ten system dobrze służył ich gatunkowi i klanowi od wieków. Doprowadził ich szczyt potęgi w galaktycznym społeczeństwie. L teraz, być może, doprowadził nas do krawędzi zagłady. Nawet wyobrażanie sobie tego mogło być świętokradztwem, lecz biurokrata z Kosztów i Rozwagi nie mógł nie zadać sobie pytania, jedna z innych metod, które studiował, nie mogła mimo wszystko być lepsza. Czytał o tak wielu formach rządzenia stosowanych przez inne gatunki i klany — autokracjach i arystokracjach, technokracjach i demokracjach, syndykatach i merytokracjach. Czy nie jest możliwe, że któraś z nich naprawdę była lepszym sposobem na odnajdywanie właściwej drogi w niebezpiecznym wszechświecie?

Sam ten pomysł mógł oznaczać brak szacunku, lecz właśnie ten konwencjonalny sposób myślenia był powodem, dla którego niektórzy z Władców Grzędy wybrali biurokratę, by odegrał dziejową rolę. Podczas nadchodzących dni i miesięcy jeden z trójki będzie musiał mieć wątpliwości. Zawsze było to rolą Kosztów i Rozwagi.


— W ten sposób osiągamy równowagę. W ten sposób docieramy do Consensusu. W ten sposób rozwiązujemy konflikty.

— Zuuun! — zgodzili się zebrani królowie i książęta.

Potrzebne były długie negocjacje, by wybrać każdego z trzech kandydatów: jednego z armii, jednego z zakonów kapłańskich i jednego z administracji. Jeśli wszystko pójdzie dobrze, oczekujące ich pierzenie przyniesie nową królową oraz dwóch nowych książąt. Wraz z niezbędną dla gatunku nową linią genealogiczną jaj, nadejdzie też nowa linia polityczna powstała ze scalenia poglądów trójki.

Tak — zgodnie z oczekiwaniami — miało się to skończyć. Początek jednak był zupełnie inny. Choć przeznaczeniem ich było zostać kochankami, wszyscy trzej będą od początku również rywalami — Przeciwnikami.

Gdyż królowa mogła być tylko jedna.

— Wysyłamy tę trójkę z misją o kluczowym znaczeniu. Misją zagarnięcia. Misją zniewolenia. Wysyłamy ich również w poszukiwaniu jedności… w poszukiwaniu zgody… w poszukiwaniu consensusu, który zjednoczy nas w tych niespokojnych czasach.

— Zuuun!

W tym pełnym entuzjazmu chórze dało się słyszeć, że Konklawe rozpaczliwie pragnie rozwiązania, końca gwałtownych sporów. Trójka kandydatów miała dowodzić tylko jednym z wielu oddziałów wysyłanych do boju przez klan Gooksyu-Gubru, najwyraźniej jednak Władcy Grzędy pokładali w tym triumwiracie szczególne nadzieje.

Przyboczni Kwackoo wręczyli każdemu z kandydatów lśniące czary. Biurokrata z Kosztów i Rozwagi wzniósł puchar i pociągną głęboki łyk. Płyn wydał mu się złocistym ogniem spływający w dół gardła.

Pierwszy posmak Królewskiego Trunku…

Zgodnie z oczekiwaniami smakował on inaczej niż wszystko, co tylko można było sobie wyobrazić. Już w tej chwili wydawało się, że białe upierzenie trzech kandydatów lśni w migotliwej obietnicy barwy, która miała się pojawić.

Będziemy wspólnie walczyć, aż wreszcie jednemu z nas wyrosną pióra bursztynowe. Jednemu wyrosną niebieskie. A jednemu, jak sądzono najsilniejszemu, temu, który wypracuje najlepszą linię polityczną, przypadnie w udziale najwyższa nagroda.

Los przeznaczył ją mnie.

Mówiono bowiem, że wszystko zostało z góry zaaranżowane. Rozwaga musiała zwyciężyć w nadchodzącym consensusie. Szczegółowa analiza wykazała, że pozostałe możliwości były nie do przyjęcia.

— Wyruszycie więc — zaśpiewała Prezydent Konklawe. — Wy nowi suzerenowie naszego gatunku i klanu. Wyruszycie, zwyciężycie w walce. Wyruszycie i upokorzycie heretyckich dzikusów.

— Zuuun! — krzyknęło radośnie zgromadzenie.

Dziób Prezydent opadł na jej pierś, jak gdyby ogarnęło ją nagłe przerażenie. Po chwili nowy Suzeren Kosztów i Rozwagi usłyszał, co dodała cicho. — Wyruszycie i zrobicie, co będziecie mogli, by nas ocalić…



CZĘŚĆ PIERWSZA

INWAZJA

		Niech nas wspomogą, byśmy im weszli na ramiona.
		Wtedy, patrząc nad ich głowami, ujrzymy kilka ziem obiecanych,
		z których przyszliśmy i do których mamy nadzieję dotrzeć.

    W.B. YEATS



1. Fiben

Na sennym lądowisku Port Helenia przez wszystkie lata, jak przeżył tam Fiben Bolger, nigdy nie było takiego ruchu. Port Piaskowa wznoszący się nad Zatoką Aspinal aż dudnił od paraliżującego, infradźwiękowego warkotu silników. Pióropusze dymu przesłaniał silosy startowe, nie przeszkadzało to jednak gapiom, którzy zebrali się przy zewnętrznym ogrodzeniu, w obserwowaniu całego tego zamieszania. Ci, którzy mieli choć trochę talentu psi, mogli odgadnąć, w której chwili ma wystartować gwiazdolot. Fale ogłupiającej niepewności wywołane przez nieszczelne grawitory sprawiały, że część gapiów mrugała szybko na chwilę przed wzniesieniem się następnego statku o wielkich rozporach ponad mgiełkę i jego ciężkim odlotem w usiane chmurami niebo.

Hałas i gryzący pył drażniły widzów. Jeszcze trudniej było tym którzy stali na polu startowym, a już szczególnie tym, których zmuszono do udania się tam wbrew ich woli.

Fiben z pewnością wolałby znaleźć się teraz gdziekolwiek indziej, najchętniej w pubie, gdzie mógłby przyjąć całe pinty płynnego środka znieczulającego. Tak jednak nie mogło się stać.

Z cynizmem obserwował tę gorączkową aktywność.

Jesteśmy tonącym statkiem — pomyślał — i wszystkie szczur mówią nam „adieu”.

Wszystko, co było zdolne do lotu i przejścia, opuszczało Garth z nieprzyzwoitym pośpiechem. Wkrótce lądowisko stanie się niemal puste.

Dopóki nie przybędzie nieprzyjaciel… kimkolwiek by się nie okazał.

— Psst, Fiben. Przestań się wiercić!

Spojrzał na prawo. Szym, stojący w szeregu obok niego, sprawiał wrażenie, że jest mu równie niewygodnie jak Fibenowi. Czapka wyjściowego munduru Simona Levina zaczynała ciemnieć tuż na jego wałami nadoczodołowymi, gdzie pod jej krawędzią wilgotne futro układało się w loki. Simon spojrzał na niego w milczeniu, nakazując mu stać prosto i patrzeć przed siebie. Fiben westchnął. Wiedział, że musi spróbować stać na baczność. Uroczystość na cześć odlatującego dygnitarza dobiegała już końca i członek Planetarnej Gwardii Honorowej nie powinien się garbić. Wciąż jednak jego wzrok kierował się ku południowemu krańcowi płaskowyżu, daleko od handlowego terminalu i odlatujących frachtowców. Widniał tam niezamaskowany, nierówny, monotonny szereg, czarnych o cygarowatych kształtach i bryłowatym wyglądzie, statków wojennych. Kilka z małych łodzi wywiadowczych pokryło się iskrami wyładowań, gdy weszli na nie technicy strojący detektory oraz osłony przed nadchodzącą bitwą. Fiben zastanawiał się, czy dowództwo zadecydowało już, który statek mu przydzielić. Być może pozwolą na wpół wyszkolonym adeptom Milicji Kolonialnej ciągnąć losy o to, któremu z nich przypadnie najbardziej wyeksploatowana ze starożytnych machin wojennych nabytych niedawno po obniżonej cenie od wędrownego xatińskiego handlarza szmelcem.

Lewą ręką Fiben pociągnął za sztywny kołnierz munduru i pogładził gęste włosy rosnące poniżej obojczyka. Stare wcale nie musi znaczyć złe — tłumaczył sobie. — Jeśli wyjdziesz do walki na pokładzie tysiącletniej balii, możesz przynajmniej być pewien, że potrafi ona wiele znieść.

Większość z tych sponiewieranych łodzi wywiadowczych brała udział w walce, zanim jeszcze ludzie usłyszeli o cywilizacji galaktycznej… zanim nawet zaczęli bawić się racami, przypalając sobie (i płosząc ptaki na ojczystej Ziemi.

Fiben uśmiechnął się przelotnie na tę myśl. Nie było to zbyt przyjemne w stosunku do gatunku jego opiekunów, lecz z drugiej strony ludzie raczej nie starali się wpoić jego rasie uniżoności.

Jejku, ależ ten małpi strój swędzi! Nagie małpy, takie jak ludzie, mogły to może znieść, ale my, kudłate typy, nie jesteśmy po przystosowani do noszenia tylu warstw na sobie!

Zdawało się jednak, że ceremonia ku czci odlatującej synthiańskiej konsul dobiega końca. Swoio Shochuhun — ta nadęta kupa sierści i wąsów — kończyła swe pożegnalne przemówienie do mieszkańców planety Garth — ludzi i szymów — których pozostawia losowi. Fiben ponownie podrapał się w brodę pragnąc aby biała gaduła wdrapała się po prostu do swego promu i odleciała do wszystkich diabłów, jeśli już tak się jej śpieszyło. Simon wymierzył mu kuksańca łokciem w żebra. Wyprostuj się, Fiben — mruknął niespokojnie Simon. — Jej litość patrzy w tę stronę!

Stojąca pomiędzy dygnitarzami siwowłosa Koordynator Planetarny, Megan Oneagle, spojrzała na Fibena wydymając wargi i obdarzyła go szybkim potrząśnięciem głową.

Ech, do diabła — pomyślał.

Syn Megan, Robert, był kolegą Fibena z roku na małym garthiańskim uniwersytecie. Fiben uniósł brwi, jak gdyby chciał przypomnieć ludzkiej administratorce, że nie prosił o służbę w tej gwardii honorowej na cześć osób o wątpliwym honorze. Poza tym jeśli ludzie chcieli mieć podopiecznych, którzy się nie drapią, ni powinni byli wspomagać szympansów.

Poprawił jednak kołnierzyk i spróbował nieco się wyprostował Dla tych Galaktów forma była niemal wszystkim i Fiben wiedział, że nawet skromny neoszympans musi odegrać swą rolę, gdyż w przeciwnym razie Ziemski Klan mógłby utracić twarz.

Po obu stronach koordynator Oneagle znajdowali się inni dygnitarze, którzy przybyli zobaczyć odlot Swoio Shochuhun. Po lewi stał Kault, potężny thennański poseł, pokryty zrogowaciałą skórą, pełen splendoru w swej błyszczącej pelerynie i z podniesionym grzebieniem grzbietowym. Szczeliny oddechowe na jego szyi otwierały się i zamykały niczym żaluzje za każdym razem, gdy wyposażone w potężne szczęki stworzenie wdychało powietrzem.

Po prawej stronie Megan stała znacznie bardziej człekokształtna postać, smukła i o długich kończynach. Przygarbiła się lekko, niemal lekceważąco, w promieniach popołudniowego słońca.

Uthacalthinga coś rozbawiło — zdał sobie sprawę Fiben. — Ja zwykle.

Rzecz jasna ambasador Uthacalthing uważał, że wszystko je zabawne. Swą postawą, łagodnym falowaniem srebrzystych witek unoszących się ponad małymi uszami oraz błyskiem złocistych szeroko rozstawionych oczu, blady tymbrimski poseł zdawał się wyrażać coś, czego nie można było powiedzieć głośno — coś, co graniczyło z obelgą dla odlatującej synthiańskiej dyplomatki.

Swoio Shochuhun wygładziła wąsy, po czym wystąpiła naprzód by pożegnać się kolejno z każdym ze swych kolegów. Gdy Fiben patrzył na wykonywane przez nią przed Kaultem ozdobne ceremonialne ruchy łapą, uderzyło go, jak bardzo Sythianka przypomina wielkiego, pękatego szopa, ubranego niczym jakiś starożytni wschodni dworzanin.

Kault, olbrzymi Thennanianin, nadął swój grzebień i pokłonił się na znak odpowiedzi. Dwoje Galaktów o nierównych rozmiarach wymieniło dowcipne uwagi w piskliwym, wysoce fleksyjnym szóstym galaktycznym. Fiben wiedział, że nie czują oni do siebie zbytniej sympatii, ale też nie można sobie wybierać przyjaciół, prawda? — szepnął Simon.

Masz cholerną rację — zgodził się Fiben. Była w tym ironia. Kudłaci, ostrożni Synthianie to jedni z niewielu „sojuszników” Ziemi w politycznym i militarnym trzęsawisku — Pięciu Galaktyk. Ci niesamowici egocentrycy słynęli z tchórzostwa. Odlot Swoio stanowił praktycznie gwarancję, że żadne z tłustych, kudłatych wojowników nie pośpieszą Garthowi z pomocą w czarnej godzinie.

Tak samo, jak żadna pomoc nie nadejdzie z Ziemi ani z Tymbrimi, oni mają w tej chwili wystarczająco wiele własnych problemów. Fiben znał szósty galaktyczny wystarczająco dobrze, by zrozumieć niektóre ze słów, które wielki Thennanianin mówił Swoio. Najwyraźniej Kault nie był najlepszego zdania o ambasadorach, którzy porzucają swe placówki.

Trzeba to przyznać Thennanianom — pomyślał Fiben. Rodacy mogli być fanatykami. Z pewnością znajdowali się na aktualnej liście oficjalnych wrogów Ziemi. Niemniej jednak wszędzie podziwiano ich odwagę i rygorystyczne poczucie honoru. No cóż, nie zawsze można sobie wybierać przyjaciół, podobnie jak wrogów.

Swoio podeszła do Megan Oneagle. Pokłon Synthianki był odrobinę płytszy niż ten, który zaoferowała Kaultowi. Ostatecznie osiągnęli stosunkowo niską rangę wśród opiekunów galaktyki.???? jaką w związku z tym masz ty — powiedział sobie Fiben. Megan pokłoniła się w odpowiedzi.

Przykro mi, że pani odlatuje — zwróciła się do Swoio w szóstym galaktycznym z wyraźnym akcentem. — Proszę przekazać rodakom naszą wdzięczność za ich dobre życzenia. Usnę — mruknął Fiben. — Powiedz reszcie szopów, że jesteśmy wdzięczni jak sto diabłów.

Jej twarz była jednak pozbawiona wyrazu w chwili, gdy pułkownik Maiven, ludzki dowódca Gwardii Honorowej, spojrzał ostro w jego stronę.

Odpowiedź Swoio pełna była komunałów. Bądźcie cierpliwi — nalegała. — W Pięciu Galaktykach panuje zamieszanie. Fanatycy z grona wielkich potęg powodują tyle szumu, gdyż sądzą, że nadciąga millennium, koniec wielkiej ery. Przystąpili do działania jako pierwsi. W przeciwieństwie do nich Umiarkowani oraz Instytuty Galaktyczne muszą działać wolni i rozsądniej. Niemniej i one zareagują, zapewniała. We właściwym momencie. Mały Garth nie zostanie zapomniany.

Jasne — pomyślał z sarkazmem Fiben. — Pomoc może przecież nadejść już za stulecie czy dwa!

Reszta szymów z Gwardii Honorowej popatrzyła na siebie nawzajem, przewracając oczyma na znak niesmaku. Ludzcy oficerowie byli bardziej powściągliwi, ale Fiben ujrzał, jak jeden z nich pokazał gestem dłoni, gdzie mu wyrośnie kaktus.

Swoio zatrzymała się wreszcie przed seniorem korpusu dyplomatycznego, Uthacalthinigiem Przyjacielem Ludzi, konsulem i ambasadorem Tymbrimczyków.

Wysoki nieziemiec miał na sobie czarną, luźną szatę, która podkreślała bladość jego skóry. Usta Uthacalthinga były małe, zaś, nos przypominający w ludzkiej twarzy rozstęp między jego skrytymi w cieniu oczyma wydawał się bardzo szeroki. Na głowie miał wielki kołnierz z miękkiego, brązowego futra ograniczony falującymi witkami, zaś dłonie długie i delikatne. Mimo to wrażenie człekokształtności było bardzo silne. Fibenowi zawsze zdawało się, że obdarzony lotnym humorem, przedstawiciel największego sojusznika Ziemi w każdej chwili może wybuchnąć śmiechem z jakiegoś żartu, wielkiego czy małego. Był jedyną istotą na tym płaskowyż która sprawiała wrażenie nie poruszonej panującym dzisiaj napięciem. Ironiczny uśmieszek Tymbrimczyka wpłynął pozytywnie na Fibena, podnosząc go na chwilę na duchu.

Nareszcie! Fiben westchnął z ulgą. Wyglądało na to, że Swoio wreszcie skończyła. Odwróciła się i poszła w górę rampy do oczekującego na nią promu. Na ostrą komendę pułkownika Maive Gwardia stanęła na baczność. Fiben zaczął odliczać w myśli liczbę kroków dzielących go od cienia i zimnego napoju.

Było jednak jeszcze za wcześnie na relaks. Fiben nie był jedynym, który jęknął cicho, gdy na szczycie rampy Synthianka odwróciła się, by przemówić do widzów po raz kolejny.

Nad tym, co wtedy się wydarzyło — i w jakiej dokładnie kolejności — Fiben miał się zastanawiać jeszcze długo. Wyglądało jednak na to, że gdy tylko pierwsze piskliwe tony szóstego galaktycznego opuściły usta Swoio, po drugiej stronie lądowiska nastąpiło coś dziwacznego. Fiben poczuł swędzenie wewnątrz gałek oczny i spojrzał na lewo w sam czas, by zobaczyć łagodny blask wokół jednej z łodzi wywiadowczych. Potem wydało mu się, że mały stateczek eksplodował.

Nie przypominał sobie momentu, gdy padł na pole startowe, próbując wkopać się w mocną, elastyczną powierzchnię.

Co to? Atak nieprzyjaciela? Tak szybko?

Usłyszał, że Simon parsknął gwałtownie. Rozległ się cały szereg kichnięć. Mrugając powiekami, by usunąć kurz z oczu, Fiben zerknął w tamtą stronę i ujrzał, że stateczek wywiadowczy nadal istnieje — więc nie eksplodował!

Części pola jednak wyrwały się spod kontroli. Roziskrzyły się oślepiającym i oślepiającym blaskiem wybuchu światła i dźwięku. Odziani w skafandry osłonowe inżynierowie pognali w tamtą stronę, by wymienić na łodzi uszkodzony generator prawdopodobieństwa. Zanim jednak tego dokonali, odstręczający pokaz dał się we znaki wszystkim, którzy znajdowali się w pobliżu, wpływając na każdy z posiadanych przez nich zmysłów — od dotyku i smaku aż po węch i psi. Uiii! — gwizdnęła szymka stojąca po lewej stronie Fibena, trzymając się w bezsilnym geście za nos. — Kto podłożył tu bombę mącącą?

W jednej chwili, z niesamowitą pewnością, Fiben zrozumiał, że szymka użyła właściwego określenia. Przetoczył się szybko na drugi bok, akurat na czas, by zobaczyć jak synthiańska ambasador z nosem zmarszczonym z niesmaku i wąsami skurczonymi ze wstydu pognała do statku, zapominając o wszelkiej godności. Właz zamknął się z głośnym brzękiem.

Wreszcie ktoś znalazł odpowiedni przełącznik i powstrzymał przenikliwy, przeciążający zmysły impuls, po którym został jedynie nieznośny posmak oraz dzwonienie w uszach. Członkowie Gwardii Honorowej podnieśli się i otrzepali z pyłu, mrucząc z podenerwowaniem. Niektórzy z ludzi i szymów drżeli jeszcze, mrugali powiekami i ziewali energicznie. Jedynie flegmatyczny, nie zważający na nic tymbrymski ambasador sprawiał wrażenie nieporuszonego. Wydawało się nawet, że Kault jest zdziwiony niezwykłym zachowaniem Ziemian.

Bomba cuchnąca. Fiben skinął głową. Ktoś uznał, że to świetny dowcip. I myślę, że wiem kto.


Fiben przyjrzał się bacznie Uthacalthingowi. Gapił się na istotę, której nadano imię Przyjaciel Ludzi, przypominając sobie, jak tymbrimczyk uśmiechnął się, gdy Swoio, mała, nadęta Synthian przystąpiła do wygłaszania ostatniego przemówienia. Tak jest, byłby gotów przysiąc na egzemplarz dzieł Darwina, że w tej chwili, na moment przed awarią łodzi wywiadowczej, korona przejrzystych witek Uthacalthinga uniosła się, a ambasador nadymał się, jak gdyby oczekiwał czegoś z radością. Fiben potrząsnął głową. Mimo ich sławetnych zdolności parapsychicznych, żaden Tymbrimczyk nie mógłby wywołać podobnego impulsu posługując się jedynie siłą woli. To wszystko było przygotowane z góry.

Synthiański prom wzniósł się na strumieniu powietrznym i prześlizgnął nad lądowiskiem, by oddalić się na bezpieczny dystans. Następnie lśniący statek pognał z wysokim jękiem grawitorów ku niebu, na spotkanie z obłokami.

Na komendę pułkownika Maivena Gwardia Honorowa przybrała postawę zasadniczą po raz ostatni. Koordynator Planetarny i dwóch pozostałych na Garthu posłów przeszło przed szeregiem, dokonują inspekcji. Może był to tylko wymysł jego wyobraźni, lecz Fiben był pewien, że przechodząc przed nim Uthacalthing zwolnił na chwilę. Szym nie miał wątpliwości, że jedno z tych wielkich oczu ze srebrzystą obwódką spojrzało prosto na niego. A drugie mrugnęło.

Fiben westchnął.

Bardzo zabawne — pomyślał z nadzieją, że tymbrimski emisariusz wychwyci sarkazm w jego umyśle. — Za tydzień wszyscy możemy być kopcącymi się trupami, a ty sobie urządzasz dowcipasy.

Bardzo zabawne, Uthacalthing.



2. Athaclena

Witki zatrzepotały wzdłuż jej głowy, gwałtowne w swym podnieceniu. Athaclena pozwoliła, by jej frustracja i gniew zamusowały, na koniuszkach srebrzystych włókien niczym ładunek elektryczny. Ich końce zafalowały, jak gdyby z własnej woli, niczym szczupłe palce, przekształcając jej niemal dotykalną złość w coś…

Jeden z ludzi oczekujących w pobliżu na audiencję u Koordynatora Planetarnego powąchał powietrze i rozejrzał się wokół niepewnie. Odsunął się od Athacleny, nie wiedząc dokładnie, dlaczego nagle poczuł się nieswojo. Był zapewne urodzonym, choć prymitywnym empatą. Niektórzy z ludzi potrafili niewyraźnie kennować tymbrimskie glify empatyczne, choć niewielu tylko zdobyło odpowiednie szkolenie potrzebne, by odebrać coś więcej niż niejasne emocje.

Również ktoś inny zauważył, co zrobiła Athaclena. Po drugiej stronie sali jej ojciec stojący wśród małej grupy ludzi poderwał gwałtownie głowę. Jego własna korona witek pozostała gładka i nieporuszona, lecz Uthacalthing uniósł głowę i odwrócił się lekko, spojrzeć na nią z pytającym i zarazem lekko rozbawionym wyrazem twarzy.

Reakcja mogłaby być podobna, gdyby ludzki rodzic złapał swą córkę na tym, jak kopnęła kanapę lub mruknęła coś do siebie złością. Wewnętrzna frustracja była w obu przypadkach podobna, z tym że Athaclena wyrażała ją przez swą tymbrimską empatię nie uzewnętrzniony napad gniewu. Gdy ojciec spojrzał na cofnęła pośpiesznie falujące witki i wymazała paskudny czuły glif, który kształtowała nad głową. To jednak nie ugasiło jej złości. W tym tłumie Ziemian trudno zapomnieć o sytuacji.

Karykatury — pomyślała Athaclena z pogardą, choć wiedziała ze, że było to zarówno nieuprzejme, jak i niesprawiedliwe. Nie mogli oni, rzecz jasna, nic poradzić na to, kim byli — a byli jednym bardziej niezwykłych plemion, jakie pojawiło się na galaktycznej scenie od eonów. To jednak nie znaczyło, że musi ich lubić! Mogłoby to być łatwiejsze, gdyby byli bardziej obcy… gdyby przypominali ociężałe, niezgrabne wersje Tymbrimczyków o blisko osadzonych oczach. Szalenie różnili się od siebie barwą owłosieniem. Odmienne proporcje ich ciała sprawiały niesamowite wrażenie. Bardzo często bywali skwaszeni i ponurzy, przez nierzadko sprawiali, że Athaclena czuła się przygnębiona, gdy spędzała zbyt długi czas w ich towarzystwie. Błędny sąd niegodny córki dyplomaty.

Beształa się w myśli, próbując skierować swoje myśli na inne tory. Ostatecznie nie można było mieć pretensji do ludzi o to, że wypromieniowywali swój strach w chwili, gdy wojna, której nie chcieli, miała się zwalić im na karki.

Widziała jak jej ojciec śmieje się z czegoś, co powiedział któryś z ziemskich oficerów i zastanowiła się, jak on to robi. W jaki sposób potrafi robić to tak dobrze. Nigdy nie nauczę się tego swobodnego, śmiałego sposobu bycia. Nigdy nie zdołam sprawić, by był ze mnie dumny. Pragnęła, by Uthacalthing pożegnał się z Terranami, gdyż chciała porozmawiać na osobności. Za kilka minut przyjedzie po nią Robert Oneagle, a ona zamierzała podjąć jeszcze jedną próbę przekonać ojca, by nie kazał jej wyjeżdżać z tym młodym człowiekiem. Pragnęła być użyteczna! Wiem, ze mogę! Nie trzeba mnie wysyłać w bezpieczne miejsce, jak jakiegoś rozpieszczonego dzieciaka.

Zreflektowała się pośpiesznie, zanim następny glif złości zdążył się pojawić nad jej głową. Potrzebowała czegoś, co odwróciłoby je uwagę, zaprzątnęło myśli podczas oczekiwania. Powściągając hadena podeszła cicho do dwojga stojących obok ludzi, którzy — pochyliwszy głowy — pogrążyli się w żarliwe dyskusji. Mówili w anglicu, najczęściej używanym z ziemskich języków.

— Posłuchaj — powiedziała pierwsza z nich — naprawdę wiem tylko tyle, że któryś z ziemskich statków badawczych wpadł na coś dziwacznego i absolutnie nieoczekiwanego w jednej z tych starożytnych gromad gwiezdnych na krawędzi galaktyki.

— Ale co to było? — zapytał drugi członek milicji. — Co takie znaleźli? Ty zajmujesz się nauką o nieziemcach, Alice. Czy coś przychodzi ci do głowy, co mogły odkryć te biedne delfiny, że wywołały aż tak wielki raban?

Ziemianin płci żeńskiej wzruszył ramionami. — Niech wszyscy diabli. Wystarczyły drobne wzmianki w pierwszym raporcie przekazanym przez Streakera, by najbardziej fanatyczne klany w Pięciu Galaktykach rzuciły się sobie do gardła z zaciekłością nie widzianą od megalat. Ostatnie komunikaty podają, że niektóre z potyczek stały się piekielnie ostre. Sam widziałeś, jakiego stracha miała Synthianka tydzień temu, zanim zdecydowała się stąd zmyć.

Drugi z ludzi skinął ponuro głową. Przez dłuższą chwilę nie odzywali się. Ich napięcie dawało się odczuć, jako przebiegający między nimi łuk. Athaclena kennowała je jako prosty, ale mroczny glif nieokreślonego lęku.

— To coś wielkiego — odezwała się wreszcie pierwsza z oficer cichym głosem. — To naprawdę możliwe.

Athaclena odsunęła się, gdy dostrzegła, że ludzie zaczęli ją zauważać. Od chwili przybycia na Garth zmieniała normalny kształt swego ciała, modyfikując figurę i rysy twarzy tak, by bardziej przypominać ludzką dziewczynę. Istniały jednak granice tego, co można było osiągnąć drogą takich manipulacji, nawet przy użyciu tymbrimskich metod modelowania ciała. Nie było sposobu, by mogła naprawdę ukryć, kim jest. Gdyby tam została, ludzie niewątpliwie zapytaliby ją o opinię Tymbrimczyków na temat aktualnego kryzysu, a nie miała ochoty mówić Ziemianom, że w gruncie rzeczy nie wie więcej niż oni.

Obecna sytuacja wydawała się jej pełna gorzkiej ironii. Ziemskie gatunki ponownie znalazły się w centrum uwagi, jak to nieustannie działo się od czasu osławionej afery „słonecznego nurka” dwa stulecia temu. Tym razem międzygwiezdny kryzys został wywołany przez pierwszy w dziejach gwiazdolot oddany pod dowództwo delfinów.

Drugi z podopiecznych gatunków ludzkości nie był starszy o dwa stulecia — młodszy nawet od neoszympansów. Nikt mógł zgadnąć, czy i w jaki sposób austronauci-walenie znajdą wyjście z zamieszania, jakie niechcący wywołali. Już w tej chwili jednak jego reperkusje dotarły na drugą stronę Centralnej Galaktyki, aż do takich izolowanych światów kolonialnych jak Garth.


— Athacleno… — Odwróciła się gwałtownie. Uthacalthing stał u jej boku, spoglądając na nią z wyrazem dobrotliwego zatroskania. — Nic ci nie jest, córko?

W obecności ojca czuła się taka mała. Choć zawsze odnosił się niej z delikatnością, Athaclena nie mogła pozbyć się onieśmielenia Jego sztuka i dyscyplina były tak znakomite, że w ogóle nie czuła, iż się zbliża, dopóki nie dotknął rękawa jej szaty! Nawet w tej chwili wszystkim, co można było wykennować z jego skomplikowanej aury, był wirujący glif empatyczny zwany caridouo… miłość ojcowska.

Nie, ojcze. Nic… nic mi nie jest.

Dobrze. Czy jesteś już spakowana i gotowa do wyruszenia na ekspedycję?

Mówił w anglicu. Odpowiedziała mu w tymbrimskim dialekcie piątego galaktycznego.

Ojcze, nie chcę wyjeżdżać w góry z Robertem Oneaglem.

Uhacalthing zmarszczył brwi. — Myślałem, że ty i Robert jesteście przyjaciółmi.

Nozdrza Athacleny rozwarły się na znak frustracji. Dlaczego Uthacalthing celowo nie chciał jej zrozumieć? Musiał wiedzieć, że nie miała nic przeciwko towarzystwu syna Koordynatora Planetarnego i Robert był najbliższym przyjacielem, jakiego znalazła wśród tych ludzi w Port Helenia.

To w części ze względu na Roberta nalegam, byś zmienił zdanie tłumaczyła ojcu. — Jest mu wstyd, że kazano mu „niańczyć” — jak oni to mówią, podczas gdy jego towarzysze i koledzy są w milicji i przygotowują się do wojny. Z pewnością nie można mieć do niego pretensji o to, że się złości.

Gdy Uthacalthing zaczął coś mówić, pośpiesznie ciągnęła dalej. Ponadto nie chcę cię opuścić, ojcze. Powtarzam wcześniejsze, logiczne argumenty, których użyłam, by ci wyjaśnić, w jaki sposób mogę się okazać dla ciebie użyteczna w ciągu nadchodzących dni. Dodaję też do nich teraz ten dar.

Z wielką uwagą skupiła się na ukształtowaniu glifu, który skomponowała wcześniej. Nazwała go ke’ipathye… błaganie, płynące z duszy, prośba o pozwolenie na stawienie czoła niebezpieczeństwu w obronie kochanej osoby. Witki zadrżały nad jej uszami. Konstrukcja chybotała się lekko ponad głową dziewczyny w chwili, gdy zaczęła ją obracać. Wreszcie jednak ustabilizowała się. Athaclena przekazała ją przez powietrze w kierunku aury ojca. W tej chwili zupełnie nie dbała o to, że są w pomieszczeniu pełnym ociężałych postaci o ludzkich czołach oraz ich małych, kudłatych podopiecznych, szymów. Jedyne, co się liczyło, to ich dwoje i most, który tak bardzo pragnęła wybudować ponad dzielącą ich pustką.

Ke’ipathye opadło na oczekujące witki Uthacalthinga i zawirowało tam, lśniąc w świetle jego uznania. Athaclena wciągnęła szybko powietrze na widok jego nagle objawionego piękna. Wiedziała, glif wyrósł teraz znacznie nad jej prostą sztukę.

Następnie opadł, niczym łagodna mgiełka porannej rosy, by o kryć blaskiem koronę jej ojca.

— Cóż za piękny dar.

Jego głos był cichy i Athaclena wiedziała, że ojciec się wzruszy. Ale… pojęła też natychmiast, że nie wpłynęło to na jego zdanie.

— Ofiaruję ci moje własne kennowanie — powiedział do niej i wyciągnął z rękawa pozłacane pudełeczko ze srebrnym zamkiem — Twoja matka, Mathicluanna, pragnęła, byś otrzymała to, gdy będziesz już gotowa, by ogłosić się pełnoletnią. Choć nie rozmawialiśmy jeszcze o dacie sądzę, że teraz jest odpowiedni moment, by ci to dać.

Athaclena zamrugała powiekami. Ogarnął ją nagły wir sprzecznych uczuć. Jak często pragnęła się dowiedzieć, co zmarła matka pozostawiła jej w spadku? W tej chwili jednak czuła tak małą ochotę, by wziąć pudełeczko w rękę, że równie dobrze mogłoby to być żukiemi-jadowitkiem.

Uthacalthing nie uczyniłby tego, gdyby uważał za prawdopodobne, że się jeszcze spotkają.

— Masz zamiar walczyć! — syknęła z nagłym zrozumieniem.

Jej ojciec wzruszył ramionami w ludzkim geście chwilowej obojętności. — Wrogowie ludzi są również moimi wrogami, córko. Ziemianie są dzielni, ale to jednak tylko dzikusy. Potrzebna im będzie moja pomoc.

W jego głosie brzmiało nieodwołalne postanowienie. Athaclena zrozumiała, że wszelkie dalsze słowa sprzeciwu nie dadzą nic poza tym, że będzie głupio wyglądać w jego oczach. Ich dłonie spotkały się ponad medalionikiem. Długie palce splotły się ze sobą. Wyszli razem z sali w milczeniu. Przez krótką chwilę wydawało się, że jest ich nie dwoje, lecz troje, gdyż medalionik zawierał w sobie z Mathicluanny. Był to moment słodki i bolesny zarazem.

Strażnicy — neoszympansy z milicji — stanęli przed nimi baczność i otworzyli drzwi. We dwoje wyszli z gmachu ministerstwa. Na zewnątrz panowała piękna, słoneczna pogoda wczesnej wiosny. Uthacalthing towarzyszył Athaclenie aż do krawężnika, gdzie czekał już na nią jej plecak. Ich ręce rozłączyły się i medalionik matki pozostał w dłoni Athacleny.

— Nadjeżdża Robert. Akurat na czas — powiedział Uthacalthing osłaniając sobie dłonią oczy. — Jego matka mówi, że jest niepunktualny, ale ja nigdy nie zauważyłem, by się spóźniał, kiedy chodzi ważnego.

Poobijany śmigacz zbliżył się do nich wzdłuż długiego, wysypanego żwirem podjazdu, mijając limuzyny oraz wozy dowodzenia milicji. Uthacalthing ponownie zwrócił się w stronę córki.

— Spróbuj się dobrze bawić w górach Mulun. Ja je widziałem. Są naprawdę piękne. Potraktuj to jako wyjątkową okazję, Athacleno.

Skinęła głową. — Zrobię to, o co mnie prosisz, ojcze. Spędzę ten doskonaleniu znajomości anglicu oraz wzorców emocjonalnych dzikusów.

— Dobrze. Trzymaj też oczy otwarte na wszelkie ślady czy znaki ci legendarnych Garthian.

Athaclena zmarszczyła brwi. Zainteresowanie, jakie nie tak dawno wzbudziły w jej ojcu bajki opowiadane przez dzikusów, zaczęło przypominać obsesję. Z drugiej strony jednak nigdy nie można było odgadnąć, kiedy Uthacalthing mówi poważnie, a kiedy tylko skomplikowany dowcip.

Będę szukać ich śladów, choć z pewnością są to mityczne stworzenia.

— Uthacalthing uśmiechnął się. — Muszę już iść. Moja miłość będzie ci towarzyszyć. Będzie ona ptakiem unoszącym się — poruszył dłońmi — tuż nad twoim ramieniem.

Ich witki zetknęły się na chwilę, po czym Uthacalthing ruszył z powrotem po schodach, by wrócić do niespokojnych kolonistów. Athaclena została sama. Zastanawiała się, dlaczego na pożegnanie Uthacalthing użył tak dziwacznej ludzkiej przenośni.

Jaka miłość może być ptakiem?

Czasami jej ojciec bywał tak dziwny, że nawet ona się go bała.

Żwir zachrzęścił, gdy śmigacz usiadł przy krawężniku tuż obok niej. Robert Oneagle, młody, ciemnowłosy człowiek, który miał być jej towarzyszem wygnania, uśmiechnął się i zamachał do niej ręką zza sterownicy maszyny. Łatwo jednak można było poznać, że jego wesołość jest powierzchowna i przybrał ją tylko na jej użytek. W głębi duszy Robert czuł się niemal równie nieszczęśliwy z powodu tej podróży, jak ona. Los — i nieubłagana władza dorosłych — rzuciły ich oboje w kierunku, w którym żadne z nich nie pragnęło się udać.

Prymitywny glif, który uformowała Athaclena — niewidzialny dla Roberta — nie znaczył więcej niż westchnienie rezygnacji i przegranej. Zachowywała jednak pozory za pomocą własnego, starannie przygotowanego uśmiechu w ziemskim stylu.

— Cześć, Robercie — powiedziała i podniosła plecak.



3. Galaktowie

Suzeren Poprawności otrzepał swój miękki puch, odsłaniając u nasady wciąż jeszcze białego upierzenia migotliwy blask, który był zapowiedzią królewskości. Wskoczył dumnie na Grzędę Oświadczeń i zaćwierkał, by przyciągnąć uwagę.

Okręty liniowe Korpusu Ekspedycyjnego nadal przebywały w międzyprzestrzeni, pomiędzy poziomami świata. W najbliższym czasie nie groził jeszcze wybuch walk. Z tego powodu dominacja nadal należała do Suzerena Poprawności i mógł on przerwać zajęcia załodze okrętu flagowego.

Po drugiej stronie mostka Suzeren Wiązki i Szponu podniósł wzrok ze swej własnej Grzędy Dowodzenia. Admirał dzieli z Suzerenem Poprawności jasne upierzenie dominacji. Mimo to nie istniała możliwość, by mu przeszkodził, gdy ten miał wygłosić oświadczenie o charakterze religijnym. Admirał natychmiast powstrzymał strumień rozkazów, które wyćwierkiwał do swych podwładnych i przybrał postawę pełnego uwagi szacunku.

Na całym mostku głośny harmider gubryjskich inżynierów i astronautów uspokoił się, przechodząc w ciche poćwierkiwanie. Również ich czworonożni podopieczni Kwackoo zaprzestali swego gruchania i usiedli, by go wysłuchać.

Suzeren Poprawności czekał jednak dalej. Postąpiłby nieodpowiednio, gdyby zaczął, zanim zbierze się cała trójka.

Rozwarł się luk. Do środka wkroczył ostatni z władców ekspedycji, trzeci członek triarchii. Suzeren Kosztów i Rozwagi miał na sobie stosowny dla niego czarny naszyjnik podejrzeń i wątpliwości. Wkroczywszy do pomieszczenia, znalazł sobie wygodną grzędę. Podążało za nim niewielkie stadko jego księgowych i biurokratów.

Przez chwilę ich spojrzenia spotkały się ponad mostkiem. Między trójką pojawiło się już napięcie, które będzie narastać przez następne tygodnie i miesiące aż do dnia, gdy wreszcie osiągną consensus, gdy odbędzie się pierzenie i pojawi nowa królowa.

Było to porywające, seksualne, ekscytujące. Żaden z nich nie wiedział jeszcze, jaki będzie koniec. Wiązka i Szpon będzie, rzecz jasna, miała na starcie przewagę, gdyż ta ekspedycja zacznie się od walki, lecz jej dominacja nie musi okazać się trwała.

Ten moment, na przykład, niewątpliwie należał do stanu kapłańskiego.

Wszystkie dzioby zwróciły się w stronę Suzerena Poprawności, gdy podniósł on i zgiął jedną, a potem drugą nogę, przygotowując się do wygłoszenia oświadczenia. Wkrótce między zebranym ptactwem rozległo się ciche zawodzenie.

— Zzuuun…

— Wyruszamy na misję, świętą misję — zapiszczał suzeren.

— Zzuuun…

— Wyruszając na tę misję, musimy uporczywie…

— Zzuuun…

— Uporczywie dążyć do wypełnienia czterech wielkich zadań.

— Zzuuun…

— Zadań, w skład których wchodzi Zagarnięcie ku chwale naszego klanu, zzuuun…

— Zzuuun…

— Zagarnięcie i Zniewolenie, dzięki którym poznamy Tajemnicę, Tajemnicę, którą podobni zwierzętom Ziemianie trzymają mocno niczym w szponach, trzymają, by ukryć ją przed nami, zzuuun.

— Zzuuun…

— Zagarnięcie, Zniewolenie i Zdecydowane Zwycięstwo nad naszymi wrogami, które przyniesie nam honor, a ich okryje wstydem, podczas gdy my wstydu unikniemy, zzuuun.

— Zzuuun…

— Uniknięcie wstydu, w równym stopniu jak Zagarnięcie i Zniewolenie i na koniec, na koniec dowiedzenie, że jesteśmy godni, godni naszych protoplastów.

— Jesteśmy godni Przodków, których czas Powrotu z pewnością nadszedł.

— Jesteśmy godni Panowania, zzzuuun.

Refren był pełen entuzjazmu.

— Zzuuun!…

Dwaj pozostali suzerenowie pokłonili się z szacunkiem kapłanowi i ceremonia oficjalnie dobiegła końca. Żołnierze Szponu i astronauci wrócili natychmiast do pracy. Gdy jednak biurokraci i administratorzy wycofywali się ku swym osłoniętym gabinetom, można było usłyszeć, jak wyraźnie, choć cicho, zawodzą:

— Wszystkie… wszystkie… wszystkie te rzeczy. Ale jeszcze jedna, jeszcze jedna…

— Nade wszystko… ocalenie gniazda…

Kapłan podniósł gwałtownie wzrok i ujrzał błysk w oku Suzerena Kosztów i Rozwagi. W tej samej chwili zrozumiał, że jego rywal odniósł subtelny, lecz istotny sukces. W oku tamtego błyszczał triumf, gdy pokłonił się ponownie i zanucił cicho.

— Zzuuun!…



4. Robert

Cętkowane promienie słońca odnajdywały przerwy w koronach drzew lasu deszczowego, tworząc świetlne strugi błyszczących barw w mrocznej, obwieszonej pnączami alei przebiegającej pośrodku. Srogie wichry środka zimy uspokoiły się przed kilkoma tygodniami, lecz nieustępliwy wietrzyk nie pozwalał zapomnieć tamtych dni. Kołysał i potrząsał konarami, strącając z nich wilgoć pozostałą po padającym w nocy deszczu. Krople lądowały w małych, skrytych w cieniu kałużach z mlaskającym, pluszcza dźwiękiem.

W górach wznoszących się ponad doliną Sindu było cicho. Cisza ta była może głębsza niż powinna panować w lesie. Był on bujny, lecz to powierzchowne piękno przesłaniało chorobę, dolegliwość wywodzącą się ze starożytnych ran. Choć w powietrzu unosiło się bogactwo żyznych zapachów, jednym z najsilniejszych była woń rozkładu. Nie potrzeba było empaty, by poznać, że jest to smutne miejsce. Melancholijny świat.

Pośrednio to właśnie ten smutek sprowadził tu Ziemian. Nie napisano jeszcze ostatniego rozdziału historii Garthu, lecz planeta znalazła się już na liście. Na liście umierających światów.

Jedna z kolumn światła słonecznego oświetlała wachlarz różnobarwnych pnączy zwisających w pozornym nieładzie z gałęzi olbrzymiego drzewa. Robert Oneagle wskazał ręką w tamtym kierunku.

— Może zechcesz się im przyjrzeć, Athacleno — powiedział. — Rozumiesz, można je wytresować.

Młoda Tymbrimka podniosła wzrok sponad przypominającego orchideę kwiatu, który właśnie poddawała oględzinom. Podążyła wzrokiem we wskazanym kierunku, spoglądając za jasne słupy padającego pod kątem światła. Przemówiła uważnie w anglicu. Miała specyficzny akcent, lecz jej dykcja była wyraźna.

— Co można wytresować, Robercie? Widzę tu jedynie pnącza.

Robert uśmiechnął się. — Właśnie te leśne rośliny, Athacleno. One są zdumiewające.

Athaclena zmarszczyła brwi. Mina ta nadawała jej bardzo ludzki wygląd mimo szeroko rozstawionych, owalnych oczu oraz obcej zielonej w złote cętki — barwy ich wielkich tęczówek. Lekko zakrzywiona, delikatna linia jej żuchwy oraz pochyłe czoło sprawiało, że wyraz jej twarzy wydawał się lekko ironiczny.

Rzecz jasna, Athaclena była córką dyplomaty i być może uczono ją, by — gdy znajdowała się w towarzystwie ludzi — w określonych momentach przybierała pewne, starannie wyuczone miny. Niemniej Robert był pewien, że jej twarz wyrażała autentyczne zakłopotanie. Gdy przemówiła, zaśpiew w jej głosie zdawał się sugerować, że anglic w jakiś sposób ogranicza jej możliwości wypowiedzi.

— Robercie, nie chcesz z pewnością powiedzieć, że te zwisające roślinne witki są przedrozumne, prawda? Rzecz jasna istnieje kilka samożywnych, rozumnych gatunków, lecz ta roślinność nie wykazuje żadnych wskazujących na to oznak. Poza tym… — gdy się skoncentrowała, zmarszczyła brwi jeszcze mocniej. Jej tymbrimski kołnierz zadrżał, zaczynając od granicy tuż nad uszami, gdy srebrzyste witki zafalowały, wszczynając poszukiwanie.

— …poza tym nie wyczuwam żadnych, płynących od nich emocjonalnych emisji.

Robert uśmiechnął się. — Nie, oczywiście, że nie wyczuwasz. Nie chciałem powiedzieć, że one mają jakikolwiek Potencjał Wspomaganiowy czy nawet system nerwowy jako taki. To zwykłe rośliny z deszczowego lasu. Posiadają jednak pewien sekret. Chodź, to ci pokażę.

Athaclena skinęła głową — kolejny ludzki gest, który mógł być lub nie być również naturalnym gestem tymbrimskim. Starannie przywróciła na miejsce kwiat, który oglądała, i płynnym, wdzięcznym ruchem podniosła się na nogi.

Nieziemska dziewczyna była delikatnej budowy. Proporcje jej rąk i nóg odbiegały od ludzkiej normy. Na przykład miała dłuższe łydki i mniej długości w udach. Jej wąska, połączona stawami miednica przechodziła w jeszcze szczuplejszą talię. Robert odnosił wrażenie, że Tymbrimka skrada się w lekko koci sposób, który fascynował go już od chwili, gdy przybyła na Garth pół roku temu.

Zarys jej górnych piersi prowokacyjnie widocznych nawet pod miękkim kombinezonem podróżnym mówił Robertowi, że Tymbrimczycy są dającymi mleko ssakami. Wiedział z książek, że Athaclena ma ich jeszcze dwie pary, podobnie jak torbę, taką jak u torbaczy. W tej chwili jednak tamte szczegóły były niewidoczne. Athaclena przypominała teraz bardziej człowieka — czy może elfa — niż nieziemca.

— Zgoda, Robercie. Obiecałam ojcu, że postaram się jak najwięcej skorzystać z tego przymusowego wygnania. Pokaż mi jeszcze trochę cudów tej małej planety.

Ton jej głosu był tak ponury i zrezygnowany, że Robert uznał, iż Athaclena przesadza, by wywrzeć na nim wrażenie. Ten teatralny efekt sprawił, że wydała mu się jeszcze bardziej podobna do ludzkiej nastolatki, co samo w sobie było odrobinę denerwujące. Poprowadził ją ku kępie pnączy.

— To tutaj, w miejscu, gdzie skupiają się w ściółce leśnej.

Kołnierz Athacleny — hełm z brązowej sierści zaczynający się wąskim pasmem meszku biegnącym wzdłuż kręgosłupa i wznoszący się na tyle jej szyi, by zakończyć się niczym czapka trójkącikiem włosów ponad grzbietem jej mocnego nosa — był teraz nastroszony i zmierzwiony na brzegach. Ponad jej gładkimi, łagodnie zaokrąglonymi uszami falowały rzęski tymbrimskiej korony, jak gdyby dziewczyna starała się wykryć na wąskiej polanie śl świadomości innej niż ich własna.

Robert powtórzył sobie, że nie powinien przeceniać tymbrimskich zdolności mentalnych, co tak często zdarzało się łudził Smukli Galaktowie posiadali imponujące umiejętności wykrywania silnych emocji. Mówiono też, że mają talent formowania swego rodzaju sztuki z samej empatii, Niemniej prawdziwa telepatia nie była wśród Tymbrimczyków czymś częstszym niż wśród Ziemian.

Robert nie mógł się nie zastanawiać, co też myśli teraz Athaclena. Czy wiedziała w jakim stopniu, od chwili gdy opuścili razem Port Helenia, wzrosła fascynacja, jaką w nim wzbudzała? Miał nadzieję, że nie. Nie był jeszcze pewien, czy chce się przyznać do tego uczucia nawet przed samym sobą.

Pnącza były grubymi, włóknistymi pasami, z których, co około pół metra, sterczały węzłowate wypukłości. Zbiegały się z najróżniejszych stron na tę wąską polankę. Robert odsunął na bok pęk różnobarwnych sznurów, by pokazać Athaclenie, że wszystkie one kończyły się w jednej małej kałuży koloru umbry.

— Takie sadzawki można znaleźć na całym kontynencie — wyjaśnił. — Łączy je ze sobą ta olbrzymia sieć pnączy. Grają one kluczową rolę w ekosystemie lasu deszczowego. Żadne inne krzewy nie rosną w pobliżu tych zlewisk, gdzie pnącza wykonują swoją robotę.

Athaclena uklękła, by przyjrzeć się bliżej pnączom. Jej korona wciąż falowała. Dziewczyna wyglądała na zaciekawioną.

— Dlaczego kałuża ma taki kolor? Czy w wodzie są jakieś zanieczyszczenia?

— Tak, zgadza się. Gdybyśmy mieli zestaw do analiz, mógłbym cię poprowadzić od stawu do stawu, by zademonstrować, że w każdej kałużce jest niewielki nadmiar jakiegoś śladowego pierwiastka lub związku chemicznego. Wydaje się, że pnącza tworzą siec łączącą ze sobą wielkie drzewa i przenoszącą substancje odżywcze z miejsc, gdzie jest ich pod dostatkiem w inne, gdzie ich brakuje.

— Umowa handlowa! — kołnierz Athacleny rozwinął się w jednym z nielicznych czysto tymbrimskich gestów, co do których Robert był pewien, że je rozumie. Po raz pierwszy od chwili, gdy opuścili razem miasto, widział, że coś wyraźnie wzbudziło jej zainteresowanie.

Zastanawiał się, czy formuje ona w tej chwili „glif empatyczny”, tę niezwykłą formę sztuki, którą niektórzy ludzie — jak się zarzekali potrafili wyczuwać, a nawet nauczyli się w niewielkim stopniu rozumieć. Robert wiedział, że miękkie jak piórka witki tymbrimskiej korony brały jakiś udział w tym procesie. Pewnego razu, gdy towarzyszył matce na przyjęciu dyplomatycznym, zauważył coś, co po prostu musiało być glifem. Unosiło się to, jak się zdawało, nad kołnierzem tymbrimskiego ambasadora Uthacalthinga. Było to niezwykłe, ulotne wrażenie — jak gdyby dostrzegł coś, na co można było patrzeć jedynie ślepą plamką oka, co uciekało szybko z pola widzenia, gdy tylko próbował skupić na tym wzrok. Potem, równie szybko, jak zdał sobie z tego sprawę, widziadło zniknęło. W rezultacie nie był pewien, czy rzeczywiście coś widział, czy też był to tylko wytwór jego wyobraźni.

— Jest to oczywiście związek symbiotyczny — oznajmiła Athaclena.

Robert mrugnął. Mówiła, rzecz jasna, o pnączach. — Hm, znowu się zgadza. Pnącza czerpią pokarm z wielkich drzew i w zamian za to transportują do nich składniki odżywcze, których korzenie drzew nie mogą wyciągnąć z ubogiej gleby. Wypłukują też toksyny i pozbywają się ich w odległych miejscach. Kałuże takie jak ta pełnią rolę banków, w których spotykają się rośliny, by magazynować ważne substancje i wymieniać się nimi.

— Niewiarygodne — Athaclena przyjrzała się korzonkom. — To przypomina handel, jakim istoty rozumne zajmują się dla korzyści. Myślę, że to logiczne, iż kiedyś i gdzieś ewolucja doprowadziła rośliny do odkrycia tej metody. Przypuszczam, że takie mogły być początki Kantenów, zanim linteńscy ogrodnicy wspomogli ich i uczynili gwiezdnymi wędrowcami.

Podniosła wzrok ku Robertowi. — Czy to zjawisko jest skatalogowane? — Z’Tangowie mieli dokonać inspekcji Garthu dla Instytutów, zanim planetę przekazano wam, ludziom. Dziwi mnie, że nigdy o tym nie słyszałam.

Robert pozwolił sobie na cień uśmiechu. — Oczywiście raport Z’Tangów dla Wielkiej Biblioteki wspomina o tym, że pnącza potrafią dokonywać chemicznego transferu. Część tragedii Garthu polega na tym, iż wydawało się, że ich sieć znajdowała się na krawędzi totalnego załamania, zanim Ziemi przyznano dzierżawę. Jeśli faktycznie do czegoś takiego dojdzie, połowa tego kontynentu zamieni się w pustynię. Z’Tangowie przeoczyli jednak pewien kluczowy fakt. Najwyraźniej nigdy nie zauważyli, że pnącza poruszają się bardzo powoli po lesie, w poszukiwaniu nowych minerałów dla swych drzewnych gospodarzy. Las, jako aktywna wspólnota handlowa, przystosowuje się. Zmienia. Można mieć naprawdę nadzieję, że jeśli tu czy tam skieruje się ją lekko we właściwym kierunku, sieć pnączy stanie się ośrodkiem zdrowienia planetarnej ekosfery. Jeśli tak się stanie, może uda nam się zgarnąć trochę grosza, sprzedając tę metodę pewnym grupom.

Spodziewał się, że Athaclenie to się spodoba, gdy jednak pozwoliła korzonkom z powrotem wpaść do wody o barwie umbry, odwróciła się w jego stronę i przemówiła chłodnym tonem.

— Odnoszę wrażenie, że jesteś dumny, iż udało się wam złapać tak skrupulatny, intelektualnie nastawiony starszy gatunek jak Z’Tangowie na błędzie, Robercie. Jak mógłby to określić jden z waszych teledramatów: „Nieziemniacy i ich Biblioteka znowu zrobili z siebie głąbów”. Zgadza się?

— Poczekaj minutkę, ja…

— Powiedz mi, czy wy ludzie macie zamiar zachować tę informację dla siebie, by się napawać tym, jacy jesteście bystrzy za każdym razem, gdy raczycie ujawnić jej fragment? Czy też raczej będziecie się nią pysznić, wykrzykując wniebogłosy to, co każdy rozsądny gatunek już wie — że Wielka Biblioteka nie jest i nigdy nie byłe doskonała?

Robert skrzywił się. Stereotypowy Tymbrimczyk, zgodnie z wyobrażeniami większości Ziemian, miał wielką zdolność przystosowania, był mądry i często skłonny do złośliwych psot. W tej chwili jednak Athaclena przemawiała jak każda przewrażliwiona, pełna uprzedzeń młoda fem w wojowniczym nastroju.

Było prawdą, że niektórzy Ziemianie posuwali się zbyt daleko w krytykowaniu cywilizacji galaktycznej. Jako pierwszy znam gatunek „dzikusów” od ponad pięćdziesięciu megalat ludzie niekiedy nazbyt głośno szczycili się tym, że są jedyną żyjącą obecnie rasą, która osiągnęła kosmos bez niczyjej pomocy. Po cóż mieliby przyjmować na wiarę wszystko, co znaleźli w Wielkiej Bibliotece Pięciu Galaktyk? Terrańskie media miały tendencję do upowszechnniania uczucia pogardy dla obcych, którzy woleli wyszukiwać wszystko w Bibliotece niż sprawdzać samemu.

Istniał powód do propagowania tej postawy. Alternatywą, według terrageńskich specjalistów od psychologii, był miażdżący kompleks gatunkowej niższości. Duma miała kluczowe znaczenie dla jedynego „zacofanego” klanu w znanym wszechświecie. Tylko ona chroniła ludzkość przed rozpaczą.

Niestety, to nastawienie odstręczało też pewne gatunki, które w innej sytuacji mogłyby okazać ludzkości przyjaźń.

Czy jednak współplemieńcy Athacleny byli pod tym względem zupełnie bez winy? Tymbrimczycy również słynęli z tego, że poszukiwali luk w tradycji i nie zadowalali się tym, co odziedziczyli po czasach przeszłych.

— Kiedy wy ludzie nauczycie się, że wszechświat jest niebezpieczny, że istnieje wiele potężnych, starożytnych klanów nie żywiących miłości do parweniuszy, a już zwłaszcza takich, którzy zuchwale wprowadzają zmiany, nie zdając sobie sprawy z możliwych konsekwencji!

Robert zrozumiał teraz, do czego nawiązuje Athaclena i co jest prawdziwym powodem jej wybuchu. Wstał znad brzegu kałuży i otrzepał dłonie.

— Posłuchaj, oboje nie wiemy, co się naprawdę aktualnie dzieje w galaktyce, ale to przecież nie nasza wina, że statek z załogą delfinów…

— Streaker.

— …że Streaker przypadkowo odkrył coś dziwacznego, co zostało przeoczone przez wszystkie te eony. Każdy mógł się na to natknąć! Do diabła, Athacleno! Nie wiemy nawet, co takiego znalazły te biedne neodelfiny! Według ostatnich odebranych informacji ich statek ścigało z punktu transferowego Morgran, Infi wie dokąd dwadzieścia różnych flot i wszystkie one walczyły pomiędzy sobą o prawo jego schwytania.

Robert poczuł, że serce wali mu mocno. Zaciśnięte pięści wskazywały, jak wiele z odczuwanego przez niego samego napięcia miało swe źródło w tej kwestii. Ostatecznie wystarczająco denerwującym jest to zagrożenie, iż twój wszechświat zwali ci się na głowę, a co dopiero, gdy do wydarzeń, które to wszystko wywołały, doszło w odległości wielu kiloparseków, pośród bladych, czerwonych gwiazd, zbyt odległych, by można je było dostrzec z domu.

Nakryte ciemnymi powiekami oczy Athacleny spotkały się z jego oczyma. Po raz pierwszy odniósł wrażenie, że wyczuwa w nich nutę zrozumienia. Jej drżąca nerwowo lewa dłoń o długich palcach wykonała półobrót.

— Słyszę, co mówisz, Robercie. Wiem, że czasami zbyt szybko wydaję sądy. Mój ojciec nieustannie powtarza mi, bym zapanowała nad tą przywarą. Powinieneś jednak pamiętać, że my, Tymbrimczycy byliśmy obrońcami i sojusznikami Ziemi już od chwili, gdy wasze wielkie, ociężałe statki podświetlne trafiły przypadkowo w naszą część kosmosu, osiemdziesiąt dziewięć paktaarów temu. Czasami staje się to męczące i musisz mi wybaczyć, jeśli niekiedy to się uwidacznia.

— Co staje się męczące? — Robert poczuł się zbity z tropu.

— No cóż, wymienię tylko jedno. Już od chwili Kontaktu byliśmy zmuszeni do uczenia się i tolerowania tego zestawu dzikich mlaśnięć i warknięć, który macie czelność nazywać językiem.

Wyraz twarzy Athacleny nie uległ zmianie, lecz w tej chwili Robert był przekonany, że naprawdę zdołał wyczuć coś niewyraźnego, co emanowało z falujących witek. Wydawało się przekazywać ten rodzaj uczucia, któremu ludzka dziewczyna mogłaby dać wyraz za pomocą ledwo uchwytnej miny. Najwyraźniej Athaclena drażniła się z nim.

— Ha, ha! Bardzo zabawne. — Spojrzał w dół, na ziemię.

— Ale, mówiąc poważnie, Robercie, czy przez czas siedmiu pokoleń, jaki upłynął od chwili Kontaktu, nie naciskaliśmy nieustannie na to, byście wy, ludzie, i wasi podopieczni posuwali się powoli naprzód? Streaker po prostu nie powinien wścibiać nosa tam, gdzie nikt go nie prosił — nie wtedy, gdy wasz mały klan gatunków jest wciąż taki młody i bezradny. Nie możecie wciąż poddawać próbom ogólnie przyjętych zasad, by przekonać się, które są sztywne, a które można złamać!

Robert wzruszył ramionami. — Parę razy to się opłaciło.

— Tak, ale — jak brzmi właściwy, zwierzęcy idiom? — nosił wilk razy kilka? Robercie, fanatycy nie odpuszczą. Ich namiętności zostały pobudzone. Będą ścigać statek delfinów dopóki go nie dostaną. A jeśli nie zdołają zdobyć posiadanej przez niego informacji w ten sposób, to potężne klany, jak Jophuranie i Soranie, poszukają innych metod, by osiągnąć cel.

Unoszące się w powietrzu pyłki połyskiwały łagodnie, mijając wąskie snopy światła. Rozsiane tu i ówdzie pozostałe po deszczu kałuże lśniły tam, gdzie dotknęły ich promienie słońca. Robert grzebał nogą w miękkiej glebie. Wiedział aż za dobrze, co ma na myśli Athaclena.

Jeśli Jophyuranie, Soranie, Gubru czy Tandu — te potężne gatunki galaktycznych opiekunów, które raz za razem demonstrowały swe wrogie nastawienie do ludzkości — nie zdołają przechwycić Streakem, ich następny krok będzie oczywisty. Prędzej czy później któryś klan zwróci swą uwagę na Garth, Atlast albo Calafię — najodleglejsze i najsłabiej bronione placówki Ziemi — by zdobyć zakładników celem wyrwania delfinom ich tajemniczego sekretu. Podobna taktyka była nawet dozwolona, zgodnie z niezbyt ścisłymi ograniczeniami ustanowionymi przez starożytny Galaktyczny Instytut Sztuki Wojennej.

Ładna cywilizacja — pomyślał z goryczą Robert. Ironia polega na tym, że delfiny najprawdopodobniej w ogóle nie zachowają się zgodnie z oczekiwaniami tych drętwych Galaktów.

Na mocy tradycji podopieczny gatunek był winien posłuszeństwo i wierność swym opiekunom, rasie gwiezdnych wędrowców, która „wspomogła” go na drodze do osiągnięcia pełni intelektu. Ludzie uczynili to z szympansami z rodzaju Pan i delfinami z rodzaju Tursiops jeszcze przed Kontaktem z nieziemskimi gwiezdnymi wędrowcami. Było to ze strony ludzkości nieświadome naśladownictwo wzorca, który panował w Pięciu Galaktykach od jakichś i miliardów lat.


Na mocy tradycji podopieczny gatunek służył swym opiekunom przez tysiąc stuleci lub więcej, zanim zwolnienie z terminu nie pozwalało mu na poszukiwanie własnych podopiecznych. Niewiele klanów Galaktów wierzyło lub rozumiało jak wiele swobody dali delfinom i szymom ludzie z Ziemi. Trudno było powiedzieć, co dokładnie uczynią neodelfiny z załogi Streakera, jeśli ludzie zostaną wzięci w charakterze zakładników. To jednak najwyraźniej nie powstrzymało nieziemnianów przed podjęciem próby. Wysunięte posterunki podsłuchowe potwierdziły już najgorsze obawy. Nadciągnęły armady wojenne, zbliżające się do Garthu w chwili, gdy on i Athaclena stali tu, rozmawiając ze sobą.

— Co jest warte więcej, Robercie — zapytała cichym głosem Tymbrimka — ta kolekcja starożytnych kosmicznych wraków, które delfiny podobno znalazły… wraków nie mających żadnego znaczenia dla klanu tak młodego jak wasz? Czy też wasze światy, z ich farmami, parkami i miastami orbitalnymi? Nie mogę pojąć, jaką logią kierowała się wasza Rada Terrageńska, nakazując Streakerowi strzec swego sekretu, podczas gdy wy i wasi podopieczni jesteście stawieni na atak!


Robert ponownie spuścił wzrok ku ziemi. Nie potrafił udzielić jej odpowiedzi. Ich postępowanie wyglądało na nielogiczne, jeśli spojrzeć na nie w ten sposób. Pomyślał o swych kolegach z roku i przyjaciołach, którzy zbierali się teraz, by wyruszyć na wojnę bez niego i walczyć o sprawy, których żaden z nich nie rozumiał. Nie było to łatwe. Athaclenie, rzecz jasna, było równie ciężko. Rozdzielono ją z ojcem i zmuszono do pozostania w obcym świecie z powodu sporu, który miał niewiele — czy zgoła w ogóle nic — wspólnego z nią. Robert postanowił, że pozwoli jej mieć ostatnie słowo. Zresztą widziała większy kawałek wszechświata niż on i miała nad nim tę przewagę, że pochodziła ze starszego klanu o wyższym statusie.

— Może masz rację — powiedział. — Może masz rację.

Być może jednak — pomyślał sobie, gdy pomagał jej dźwignąć plecak, a potem podniósł własny przed wyruszeniem na następny etap podróży — być może młoda Tymbrimka potrafi być równie nieświadoma i uprzedzona, jak ludzki młodzieniec, który trochę się boi i jest daleko od domu.



5. Fiben

— Statek wywiadowczy TAASF Bonobo wzywa statek wywiad czy Proconsul… Fiben, znowu masz złe ustawienie. Jazda, stary szymie, spróbuj wyprostować lot, dobra?

Fiben szarpał się ze sterownicą swego starożytnego pojazdu kosmicznego obcej konstrukcji. Jedynie włączony mikrofon powstrzymywał go przed pofolgowaniem swej frustracji w bogatym potoku przekleństw. Wreszcie zdesperowany kopnął prowizoryczny pulpit kontrolny, który technicy zainstalowali jeszcze na Garthu. To skutkowało! Zapaliło się czerwone światełko. Korekcyjne antygrawitatory odblokowały się nagle.

Fiben westchnął. — Nareszcie!

Od całego tego wysiłku szyba jego skafandra zaparowała.

— Można by pomyśleć, że po tak długim czasie zbudują weszcie porządny skafander dla małp — mruknął, włączając odmgławiacz. Upłynęła ponad minuta, zanim ponownie pojawiły gwiazdy.

— Co to było, Fiben? Co powiedziałeś?

— Powiedziałem, że wyprostuję to stare pudło na czas! — warknął. — Nieziemniacy nie będą rozczarowani.

Popularne slangowe określenie obcych Galaktów było zniekształceniem słowa „nieziemiec”, sprawiło też jednak, że Fiben pomyślał o jedzeniu. Od kilku dni żywił się wyłącznie kosmiczną pastą. Czegóż by w tej chwili nie oddał za świeżego kurczaka i kanapkę z liściem palmowym!

Dietetycy wciąż czepiali się szymów, starając się zmniejszyć ich apetyt na mięso. Mówili, że jego nadmiar źle wpływa na ciśnienie. Fiben prychnął z pogardą.

Kurde, zadowoliłbym się słoikiem musztardy i ostatnim numerem „Fort Helenia Times” — pomyślał.

— Posłuchaj, Fiben, ty zawsze znasz najnowsze plotki. Czy ktoś się już pokapował, kto ma na nas napaść?

— No więc, znam jedną szymkę w biurze koordynatora i ona powiedziała mi, że ma przyjaciela w sztabie wywiadu, który myśli, że te sukinsyny to Soranie albo może Tandu.

— Tandu! Mam nadzieję, że się zgrywasz!

W głosie Simona zabrzmiała nuta przerażenia. Fiben musiał się z nim zgodzić. Niektórych rzeczy po prostu nie sposób było sobie wyobrazić.

— Och, cóż, ja myślę, że po prostu odwiedzi nas zgraja linteńskich ogrodników, którzy wpadną, by się upewnić, czy dobrze traktujemy roślinki.

Simon roześmiał się. To ucieszyło Fibena. Posiadanie wesołego towarzysza było warte więcej niż pobory otrzymywane przez oficera rezerwy.

Wprowadził swój maleńki kosmiczny wehikuł z powrotem na wyznaczoną orbitę. Łódź wywiadowcza — nabyta zaledwie kilka miesięcy temu od wędrownego xatińskiego handlarza szmelcem — była w istocie rzeczy cokolwiek starsza niż jego własny rozumny gatunek. Gdy jego przodkowie nękali jeszcze pawiany pod drzewami Afryki, ten myśliwiec brał już udział w potyczkach pod odległymi słońcami — kierowany przez dłonie, pazury czy macki innych nieszczęsnych stworzeń, podobnie jak on skazanych na walkę i śmierć w bezsensownych międzygwiezdnych wojnach.

Fibenowi dano tylko dwa tygodnie na przestudiowanie schematów i opanowanie galaktycznego pisma na tyle, by mógł odczytywać wskazania instrumentów. Na szczęście, w liczącej sobie eony lej kulturze, rozwiązania konstrukcyjne zmieniały się powoli Podstawowe rozwiązania były wspólne dla większości statków kosmicznych.

Jedno było pewne. Technika Galaktów robiła wrażenie. Ludzkość wciąż kupowała swe najlepsze statki, zamiast produkować je na Ziemi. I choć ta stara balia była skrzypiąca i zdefektowana zapewne w obecnej sytuacji pożyje dłużej niż on.

Wszędzie wokół Fibena lśniły jasne pola gwiazd, z wyjątkiem miejsca, gdzie atramentowa czerń Mgławicy Łyżki ukrywała przed wzrokiem grubą wstęgę galaktycznego dysku. Był to kierunek, w którym leżała Ziemia, ojczysty świat, którego Fiben nigdy nie widział i teraz zapewne nigdy już nie zobaczy.

Garth, leżący po przeciwnej stronie, był jasną, zieloną iskrą znajdującą się jedynie trzy miliony kilometrów za nim. Jego maleńka flota była zbyt mała, by zabezpieczyć odległe hiperprzestrzenne punkty transferowe czy nawet układ wewnętrzny. Nieliczne szyki łodzi wywiadowczych, meteorytowych statków górniczych i przebudowanych frachtowców — plus trzy nowoczesne korwerty — zaledwie wystarczały do obrony samej planety.

Na szczęście Fiben nie był dowódcą, nie musiał więc skupiać myśli na beznadziejności ich położenia, a jedynie wypełniać swe obowiązki i czekać. Nie zamierzał spędzać tego czasu na medytacjach nad nadchodzącym unicestwieniem.

Próbował zająć swą uwagę myślami o rodzinie Throopów, małym klanie-wspólnocie z wyspy Quintana, którego członkowie niedawno zaprosili go, by przyłączył się do ich grupowego małżeństwa. Dla współczesnego szyma była to poważna decyzja, tak samo jak w przypadku gdy dwoje lub troje ludzi decydowało się na ślub i założenie rodziny. Już od tygodni rozważał tę propozycję.

Klan Throopów miał sympatyczny, chaotycznie zbudowany dom. Jego członkowie potrafili dobrze iskać i mieli szanowane zawody. Dorośli byli atrakcyjnymi i interesującymi szymami. Wszyscy mieli zielone karty genetyczne. Pod względem towarzyskim byłoby to bardzo dobre posunięcie.

Istniały też jednak złe strony. Po pierwsze, musiałby się przenieść z Port Helenia z powrotem na wyspy, gdzie nadal mieszkała większość ludzkich i szymskich osadników. Fiben nie był pewny czy jest na to gotowy. Lubił otwarte przestrzenie kontynentu oraz swobodny dostęp do gór i dzikich okolic Garthu.

Wchodził też w grę inny ważny czynnik. Fiben nie mógł się nie zastanawiać, czy Throopowie pragnęli go dlatego, że go naprawdę lubili, czy też dlatego, że Urząd Wspomagania Neoszympansów przyznał mu niebieską kartę — swobodne prawo rozrodu.

Wyżej była już tylko biała karta. Status niebieskiego oznaczał, że mógł się dołączyć do każdej grupy małżeńskiej i płodzić dzieci przy minimalnej jedynie konsultacji genetycznej. Nie mogło to nie wpłynąć na decyzję klanu Throopów.

— Och, przestań się oszukiwać — mruknął wreszcie. Był to zresztą czcze rozważania. W tej chwili nie postawiłby zbyt wiele na to, że w ogóle wróci do domu żywy.

— Fiben? Jesteś tam jeszcze, chłopcze?

— Aha, Simon. Co jest grane? Nastąpiła przerwa.

— Przed chwilą odezwał się do mnie major Forthness. Powiedział, że ma złe przeczucia odnośnie do tej luki w czwartym dwunastokącie.

Fiben ziewnął. — Ludzie ciągle mają złe przeczucia. Nic ino się przejmują. Te ważne opiekuny już takie som.

Jego partner roześmiał się. Na Garthu nawet wśród dobrze wykształconych szymów panowała moda na to, by od czasu do czasu mówić „po fizolsku”. Większość z bardziej wartościowych ludzi przyjmowała docinki z humorem, a ci, którzy tego nie robili, mogli się ugryźć.

— Wiesz co ci powiem — ciągnął Fiben. — Polecę sobie na ten cały czwarty dwunastokąt i przyjrzę mu się, żeby się major nie martwił.

— Nie powinniśmy się rozdzielać — zaprotestował słabo głos w słuchawkach. Obaj jednak wiedzieli, że posiadanie partnera na skrzydle raczej im nie pomoże w walce takiej jak ta, którą mieli wkrótce stoczyć.

— Wrócę za momencik — zapewnił przyjaciela Fiben. — Zostaw dla mnie trochę bananów.


Stopniowo włączył pole zeroczasowe oraz grawitacyjne, traktując starożytną maszynę jak dziewiczą szymkę, która pierwszy raz w życiu robiła się różowa. Łódź wywiadowcza płynnie zwiększała przyspieszenie.

Ich plan obronny przygotowano starannie, z uwzględnieniem konserwatywnej z reguły psychologii Galaktów. Siły Ziemian rozmieszczono na kształt sieci, z większymi statkami w odwodzie. Powodzenie planu zależało od tego, czy zwiadowcy — tacy jak on — zameldują o zbliżaniu się nieprzyjaciela na tyle wcześnie, by pozostali mieli czas na skoordynowaną reakcję.

Problem tkwił w tym, że mieli zbyt mało zwiadowców, by choć w przybliżeniu pokryć nimi cały obszar.

Fiben poczuł przez swój fotel potężne dudnienie silników. Wkrótce gnał już przez pole gwiezdne.

Trzeba oddać Galaktom sprawiedliwość — pomyślał. Ich kultura była drętwa i nietolerancyjna — czasami niemal faszystowska — ale potrafili dobrze budować.

Czuł swędzenie pod skafandrem. Nie po raz pierwszy żałował, że nie znalazło się choć trochę ludzkich pilotów o wystarczająco drobnej budowie, by zakwalifikowano ich do służby na tych maleńkich xatińskich statkach wywiadowczych. Dobrze by im zrobiło, gdyby się przekonali, jak się cuchnie po trzech dniach spędzonych w kosmosie.

Często, gdy był w bardziej melancholijnym nastroju, Fiben zadawał sobie pytanie, czy to naprawdę był taki świetny pomysł, by ludzie za pomocą swych manipulacji zrobili inżynierów, poetów i niepełnoetatowych kosmicznych żołnierzy z małp, które mogłyby być równie szczęśliwe pozostając w lesie. Gdzie by w tej chwili się znajdowały, gdyby się od tego powstrzymali? Byłby, być może, brudny i niewykształcony, ale przynajmniej mógłby się podrapać, kiedy tylko miałby na to cholerną ochotę!

Brak mu było jego lokalnego klubu iskaniowego. Och, cóż to za szczęście czesanym i szczotkowanym przez naprawdę wrażliwego szena czy szymkę, leżeć sobie w cieniu i plotkować o czymś mało ważnym…

Na monitorze detektora pojawiło się różowe światło. Wyciągnął rękę do przodu i trzepnął w monitor, lecz odczyt nie chciał zniknąć. W miarę zbliżania się do miejsca przeznaczenia, świecący punkt stawał się coraz większy, a potem podzielił się na dwa i znowu podzielił. Fiben poczuł chłód.

— Na nieumiarkowanie Ifni… — zaklął i sięgnął po przełącznik uruchamiający nadajnik kodowy. — Statek wywiadowczy Procosul do wszystkich jednostek. Są za nami! Trzy… nie, cztery szwadrony krążowników wyłaniają się z hiperprzestrzeni poziomu B w czwartym dwunastokącie!

Mrugnął, gdy pozornie znikąd pojawiła się piąta flotylla. Echa zalśniły, gdy statki gwiezdne przechodziły do czasu rzeczywistego i nadmiarowe hiperprawdopodobieństwo ulatniało się z nich w próżnię przestrzeni rzeczywistej. Nawet z tej odległości Fiben dostrzegał, że krążowniki są wielkie.

W jego słuchawkach rozległ się szum konsternacji.

— Na podwójnie zgiętą męskość wujka Włochacza! Skąd wiedzieli, że tam była luka w naszych liniach?

— …Fiben, czy jesteś pewien? Dlaczego wybrali akurat ten…

— …Kim, u diabła, są? Czy możesz…

Jazgot umilkł natychmiast, gdy na kanale dowodzenia włączył się major Forthness.

— Meldunek odebrano, Proconsul. Jesteśmy w drodze. Włącz proszę, swój przekaźnik, Fiben.

Fiben trzepnął dłonią w hełm. Minęły lata, odkąd przeszedł przeszkolenie w milicji. Z czasem zapomina się o takich rzeczach. Przełączył się na telemetrię, by inni mogli odbierać wszystko co wykryją jego instrumenty.

Rzecz jasna, fakt, że przekazywał wszystkie te dane, czyni go łatwym celem, nie miało to jednak większego znaczenia. Nawyraźniej wróg wiedział, gdzie znajdują się obrońcy, być może co do ostatniego statku. Już w tej chwili Fiben wykrywał samonaprowadzające się pociski sunące w jego stronę.

Tyle im przyszło z broni słabych — ukrycia i zaskoczenia. Pędząc w stronę nieprzyjaciela — kimkolwiek te diabły były — Fiben zauważył, że wyłaniająca się armada inwazyjna znajduje się niemal bezpośrednio pomiędzy nim a jasną, zieloną iskrą Garthu.

— Świetnie — żachnął się. — Przynajmniej kiedy mnie rozwalą będę leciał w stronę domu. Możliwe nawet, że kilka strzępów futra dotrze tam szybciej niż nieziemniacy. Jeśli ktoś jutro w nocy zobaczy spadającą gwiazdę, to mam nadzieję, że jego kurewskie życzenie spełni.

Zwiększył przyśpieszenie starożytnego statku wywiadowczego. Nawet przez naprężone pola zeroczasowe poczuł pchnięcie do tyłu. Jęk silników stał się wyższy. W chwili, gdy stateczek skoczył naprzód, Fiben odniósł wrażenie, że śpiewa on pieśń wojenną, brzmiącą niemal radośnie.



6. Uthacalthing

Czwórka ludzkich oficerów przemarszerowała przez ceglaną podłogę oranżerii. Ich wypolerowane, brązowe buty uderzały w nią rytmicznym trzaskiem. Trzech z nich zatrzymało się w podyktowanej szacunkiem odległości od wielkiego okna, przy którym stali oczekując — ambasador i Koordynator Planetarny. Czwarty, siwiejący komendant milicji podszedł bliżej i zasalutował dziarsko.

— Pani koordynator, zaczęło się.

Wyciągnął z teczki dokument i wręczył go jej.

Uthacalthing podziwiał opanowanie okazane przez Megan Oneagle chwili, gdy wzięła w ręce papier. Wyraz jej twarzy nie zdradzał nic z trwogi, jaką musiała poczuć w momencie, gdy ich największe obawy zostały potwierdzone.

— Dziękuję, pułkowniku Maiven — powiedziała.

Uthacalthing nie mógł nie zauważyć, że podenerwowani młodsi oficerowie wciąż spoglądali w jego stronę, najwyraźniej zaciekawieni, w jaki sposób tymbrimski ambasador przyjmuje te wieści. Okazywał niewzruszoność, jak przystało członkowi korpusu dyplomatycznego, lecz koniuszki jego korony drżały mimowolnie pod wpływem silnego napięcia towarzyszącego posłańcom od chwili, gdy weszli do wilgotnej cieplarni.

Za znajdującym się w niej długim szeregiem okien rozciągał się wspaniały widok na dolinę Sindu, w miły dla oka sposób usianą farmami i gajami drzew — zarówno miejscowych, jak i importowanych z Terry. Był to uroczy, spokojny krajobraz. Jedna Wielka Nieskończoność wiedziała, jak długo ten spokój miał jeszcze potrwać. Ifni jednak w obecnej chwili nie wtajemniczała Uthacalthinga w swoje plany.

Koordynator Planetarny Oneagle przejrzała pobieżnie raport.

— Czy macie już jakieś podejrzenia, kim jest nieprzyjaciel?

Pułkownik Maiven potrząsnął głową. — Właściwie nie, proszę pani. Floty są jednak coraz bliżej. Spodziewamy się, że wkrótce dokonamy identyfikacji.

Mimo powagi chwili Uthacalthing złapał się na tym, że po raz kolejny zaintrygował go osobliwy, archaiczny dialekt, którego używali ludzie na Garthu. We wszystkich pozostałych terrańskich koloniach, które odwiedził, anglic wzbogacony był mieszanką słów zapożyczonych z języków galaktycznych — siódmego, drugiego i dziesiątego. Tu jednak potoczna mowa nie różniła się w sposób widoczny od tej, której używano, gdy ludziom i ich podopiecznym wydano licencję na Garth, ponad dwa pokolenia temu.

Zachwycające, zadziwiające stworzenia — pomyślał. Tylko tutaj na przykład można było usłyszeć tak czystą, starodawną formę — „pani” — na określenie przywódcy płci żeńskiej. Na innych zajętych przez Terran światach funkcjonariusze zwracali się do swoich przełożonych, używając neutralnej formy „ser”, bez względu na ich płeć.

Na Garth były też inne niezwykłe rzeczy. W ciągu miesięcy, które upłynęły od jego przybycia, Uthacalthing uczynił sobie rozrywkę z wysłuchiwania każdej niezwykłej historii, każdej dziwnej opowieści przyniesionej z dzikich okolic przez farmerów, traperów i członków Służby Odnowy Ekologicznej. Krążyły pogłoski o tym, że w górach dzieją się dziwne rzeczy.

Rzecz jasna, z reguły były to głupie opowiastki, pełne przesady i zmyśleń. Podobnych rzeczy można się było spodziewać po dzikusach żyjących na skraju pustkowia. Mimo to stały się one zaczątkiem pewnego pomysłu.

Uthacalthing słuchał spokojnie, jak oficerowie sztabu jeden do drugim składali raporty. Wreszcie nastała długa przerwa — milczenie odważnych ludzi dzielących ze sobą poczucie własnej zagłady. Dopiero wtedy odważył się cicho przemówić.

— Pułkowniku Maiven, czy jest pan pewien, że nieprzyjaciel dąży do tego, by izolować Garth aż tak dokładnie?

Radca obrony pokłonił się Uthacalthingowi. — Panie ambasadorze, wiemy, że nieprzyjacielskie krążowniki zakładają w hiperprzestrzeni miny już w odległości sześciu milionów pseudometrów, przynajmniej na czterech głównych poziomach.

— Włączając poziom D?

— Tak, ser. Rzecz jasna oznacza to, że nie odważymy się wysłać żadnego z naszych lekko uzbrojonych statków na którąś z nielicznych dostępnych hiperścieżek, nawet gdybyśmy mogli odesłać jeden z nich z pola bitwy. Znaczy to też, że każdy, kto chciałby się przedostać do garthiańskiego układu planetarnego, musiałby być diabelnie zdeterminowany.

Uthacalthing był pod wrażeniem.

Zaminowali poziom D. Nigdy bym nie pomyślał, że będzie im się chciało. Najwyraźniej bardzo nie chcą, by ktokolwiek przeszkadzał im w tej operacji!

Świadczyło to o znacznych wysiłkach i kosztach. Ktoś nie żałował środków na tę akcję.

— To już nieistotne — powiedziała Koordynator Planetarny.

Popatrzyła przez okno na faliste łąki Sindu z ich zagrodami i stacjami badań nad środowiskiem. Tuż pod oknem szymski ogrodnik na traktorze strzygł szeroki trawnik z ziemskiej trawy otaczający gmach rządu.

Ponownie zwróciła się ku pozostałym.

— Ostatni statek kurierski przywiózł rozkazy od Rady Terrageńskiej. Mamy się bronić najlepiej jak potrafimy, z myślą o honorze i świadectwie historii. Poza tym jednak wszystko, co możemy mieć nadzieję osiągnąć, to utrzymanie jakiejś formy podziemnego oporu, zanim nie przybędzie pomoc z zewnątrz.

Głęboka jaźń Uthacalthinga omal nie uzewnętrzniła się w głośnym śmiechu, gdyż w tej chwili każdy człowiek w pomieszczeniu bardzo się starał, by nie spojrzeć na niego! Pułkownik Maiven odchrząknął, oglądając swój raport. Jego oficerowie zaczęli kontemplować olśniewające, kwitnące rośliny. Było jednak oczywiste, o czym myślą. Z nielicznych klanów Galaktów, których Ziemia mogła uważać za przyjaciół, jedynie Tymbrimczycy dysponowali wystarczającą siłą militarną, by móc jej udzielić znaczącej pomocy w tym kryzysie. Ludzie wierzyli w to, że oni nie opuszczą ich ani ich podopiecznych.

I to była prawda. Uthacalthing wiedział, że sojusznicy wspólnie stawią czoła trudnościom. Było też jednak jasne, że mały Garth leżał daleko na rubieżach i że w tych dniach ojczyste światy musiały mieć autorytet.

Nieważne — pomyślał Uthacalthing. — Najlepsze środki wiodące do celu to nie zawsze te, które wydają się najbardziej bezpośrednie.


Tymbrimczyk nie roześmiał się głośno, choć miał na to wielką ochotę. Mogłoby to jedynie zbić z tropu tych biednych, pogrążonych w żalu ludzi. W ciągu swej kariery spotkał kilku Ziemian, którzy posiadali wrodzony dar do płatania figli najwyższej kategorii. Niektórzy z nich mogli się nawet równać z najlepszymi Tymbrimczykami. Mimo to, na ogół ludzie byli tak okropnie poważni i skwaszeni. Większość z nich rozpaczliwie usiłowała zachować powagę w sytuacjach, gdy właśnie humor byłby najlepszym wyjściem.

Uthacalthing zamyślił się: Jako dyplomata nauczyłem się uważać na każde słowo, by skłonność naszego klanu do żartów nie stała się przyczyną kosztownych incydentów. Czy jednak było to mądre? Moja własna córka przejęła ode mnie ten nawyk… ten całun powagi. Być może właśnie dlatego wyrosło z niej takie dziwne, przejmujące się wszystkim, małe stworzenie.

Myśl o Athaclenie sprawiła, że jeszcze mocniej zaczął żałować, iż nie może otwarcie zademonstrować niefrasobliwego podejścia do sytuacji. Fakt ten mógł doprowadzić do tego, że zacznie na ludzki sposób niepokoić się grożącym jej niebezpieczeństwem. Wiedział, że Megan martwi się o swego syna.

Nie docenia Roberta — pomyślał. — Powinna lepiej znać możliwości tego chłopaka.

— Drogie panie i panowie — zaczął, napawając się archaizmami. Jego oczy jedynie odrobinę oddaliły się od siebie pod wpływem rozbawienia. — Możemy oczekiwać przybycia fanatyków w ciągu kilku dni. Przygotowaliście konwencjonalne plany stawienia oporu, na jaki pozwolą wasze szczupłe zasoby. Te plany spełnią swe zadanie.

— Ale? — to Megan Oneagle postawiła to pytanie. Brwi przebiegały jednym łukiem nad jej brązowymi tęczówkami, które były wielkie i rozstawione niemal wystarczająco szeroko, by wyglądać atrakcyjnie w klasycznym tymbrimskim sensie. Nie sposób było nie zrozumieć ich wyrazu.

Ona wie, równie dobrze jak ja, że potrzeba będzie czegoś więcej. Och, jeśli Robert ma choć połowę rozumu swej matki, nie muszę niepokoić się o Athaclenę, wędrującą w mrocznych lasach tego smętnego, jałowego świata. Korona Uthacalthinga zadrżała.

— Ale — powtórzył — przychodzi mi na myśl, że może to być odpowiedni moment, by poszukać rady w Filii Biblioteki.

Uthacalthing odebrał część ich rozczarowania. Zdumiewające stworzenia! Tymbrimski sceptycyzm w stosunku do współczesnej kultury galaktycznej nigdy nie posuwał się tak daleko, jak otwarta pogarda, którą tak wielu ludzi żywiło do Wielkiej Biblioteki!

Dzikusy — westchnął do siebie Uthacalthing. W przestrzeni ponad swą głową uformował glif zwany syulif-tha — oczekiwanie na zagadkę, tak wymyślną, że niemal nic do rozwiązania. Glif obracał się wyczekująco wokół osi, niewidzialny dla ludzi, choć przez chwilę wydawało się, że Megan skupiła uwagę, jak gdyby była samej krawędzi zauważenia czegoś.

Biedne dzikusy. Mimo wszelkich swych wad. Biblioteka jest miejscem, gdzie wszystko się zaczyna i kończy. Zawsze gdzieś pośród ukrytych w niej skarbów wiedzy można znaleźć jakiś klejnot mądrości i oraz sposób rozwiązania problemu. Dopóki się tego nie nauczycie, przyjaciele, drobne niedogodności, jak drapieżne nieprzyjacielskie floty wojenne, wciąż będą wam psuć takie wspaniałe wiosenne poranki jak ten!



7. Athaclena

Robert szedł pierwszy, kilka stóp przed nią. Posługiwał się maczetą by od czasu do czasu odrąbać nią gałąź przegradzającą wąską ścieżkę. Jasne promienie słońca, Gimelhai, przesączały się łagodnie przez korony drzew. Wiosenne powietrze było ciepłe.

Athaclena cieszyła się, że tempo marszu nie było zbyt ostre. Ciężar jej ciała był rozłożony w sposób odmienny od wzorca, do którego była przyzwyczajona. Sprawiało to, że sam marsz stawał się ryzykownym przedsięwzięciem. Zastanawiała się, jak ludzkie kobiety mogą się poruszać, mając przez większą część życia tak szerokie biodra. Być może była to cena, jaką musiały płacić za wydawanie na świat wielkogłowych dzieci, zamiast urodzić je wcześniej a potem rozsądnie wsunąć dziecko do poporodowej torby.


Eksperyment — delikatna zmiana kształtu jej ciała, tak by wydawało się bardziej podobne do ludzkiego — był jednym ze szczególnie fascynujących aspektów jej wizyty w ziemskiej kolonii. Z pewnością nie mogłaby w podobny sposób — nie rzucając się w oczy — poruszać się między tubylcami w świecie gadopodobnych Soran czy, złożonych z wypełnionych sokiem pierścieni, Jophuran. Ponadto podczas tego procesu nauczyła się znacznie więcej na temat kontroli fizjologicznej niż od instruktorów w szkole.

Mimo to niedogodności były poważne i zastanawiała się, czy nie zakończyć eksperymentu.

Och Ifni — glif frustracji zatańczył na koniuszkach jej witek. — Powrót do pierwotnego kształtu mógłby w tym momencie kosztować więcej wysiłku niż było to warte.

Istniały granice tego, czego można było oczekiwać nawet od zdolnej do nieustannych adaptacji tymbrimskiej fizjologii. Próba dokonania zbyt wielu przemian w krótkim czasie groziła wywołaniem enzymatycznego wyczerpania.

Zresztą pochlebiało jej trochę, gdy kennowała konflikty nabierające kształtu w umyśle Roberta.

Czy on naprawdę czuje do mnie pociąg? — zadawała sobie pytanie. Rok temu sam ten pomysł byłby dla niej szokiem. Nawet tymbrimscy chłopcy wywoływali u niej nerwowość, a Robert był przecież obcym!

Teraz jednak, z jakiegoś powodu, czuła więcej ciekawość niż odrazy.

Było coś niemal hipnotycznego w stałym kołysaniu się plecaka na jej grzbiecie, rytmie stąpnięć miękkich butów na wyboistym szlaku, czy rozgrzewaniu się mięśni nóg zbyt długo trzymanych w ryzach przez miejskie ulice. Tutaj, na średniej wysokości, powietrze było ciepłe i wilgotne. Unosiło się w nim tysiąc bogatych zapachów — tlen, rozkładający się humus oraz stęchła woń ludzkiego potu.

Athaclena wlokła się naprzód za swym przewodnikiem wzdłuż grani o stromych stokach. Po chwili usłyszeli niski łoskot dobiegający z daleka przed nimi. Brzmiał on jak huk potężnych silników lub — być może — jakiejś fabryki. Pomruk cichł, a potem narastał na nowo, gdy mijali kolejne serpentyny, za każdym razem odrobinę głośniejszy, w miarę jak zbliżali się do jego tajemniczego źródła. Najwyraźniej Robert szykował dla niej niespodziankę, Athaclena pohamowała więc swoją ciekawość i nie zadawała pytań.

Wreszcie jednak Robert zatrzymał się i zaczekał na nią przy zakręcie szlaku. Zamknął oczy i skoncentrował się. Athaclena odniosła wrażenie, że uchwyciła, przez krótką chwilę, migotliwy ślad prymitywnego glifu uczuciowego. Zamiast jednak prawdziwego kennowania, jej umysł odebrał wrażenie wzrokowe — wysoką, tryskającą fontannę namalowaną w jaskrawych odcieniach błękitu i zieleni.

Naprawdę robi się coraz lepszy — pomyślała. Gdy dotarła do miejsca, w którym stał, zaskoczona widokiem głęboko wciągnęła powietrze.

Krople, biliony maleńkich, płynnych soczewek, iskrzyły się w słupach słonecznych promieni, które ostro przecinały chmurowy las. Niski łoskot, wabiący ich już od godziny, stał się nagle grzmotem, od którego ziemia drżała, a konary drzew kołysały się na różne strony. Rozbrzmiewał on echem w skałach i w kościach ich obojga. Prosto przed nimi wielki wodospad spływał po gładkich jak szkło głazach i rozpryskiwał się w kanionie wytrwale rzeźbionym przez wieki, tworząc pianę i wodny pył.

Było tego zbyt wiele, by wszystko ogarnąć samymi uszami i oczami. Witki Athacleny zafalowały, poszukując, kennując, w jednym z tych momentów, o których czasami opowiadali tymbrimscy twórcy glifów, gdy cały świat zdawał się łączyć w sieci empatii z reguły zarezerwowanej dla żywych istot. W przeciągającej się chwili Athaclena zdała sobie sprawę, że sędziwy Garth, ranny i okaleczony, potrafił jeszcze śpiewać.

Robert uśmiechnął się. Athaclena spotkała oczyma jego spojrzenie i odwzajemniła uśmiech. Ich dłonie spotkały się i połączyły. Przez długą, pozbawioną słów chwilę stali razem i patrzyli na migotliwe, ciągle zmieniające się tęcze przebiegające łukiem nad dudniącym niczym perkusja strumieniem — dziełem natury.

Co dziwne, ta epifania sprawiła, że Athaclena poczuła się smutna i zaczęła jeszcze mocniej żałować, że przybyła do tego świata. Nie pragnęła odnaleźć tu piękna. Sprawiło ono tylko, że los tej małej planety wydał się jej jeszcze bardziej tragiczny.

Ile już razy wyrażała życzenie, by Uthacalthing nigdy nie przyjął tego przydziału? Pragnienia jednak rzadko zmieniały rzeczywistość.

Choć bardzo kochała ojca, zawsze wydawał się jej on nieodgadniony. Jego rozumowanie często było zbyt zawikłane, by mogła je zgłębić, jego postępki były zbyt nieprzewidywalne. Na przykład fakt, że przyjął tę placówkę, choć dano by mu bardziej prestiżową, gdyby tylko o to poprosił.

A teraz wysłał ją w te góry wraz z Robertem… Była pewna przynajmniej tego, że nie miało to na celu jedynie „jej bezpieczeństwa”. Czyżby naprawdę miała za zadanie zbadać sprawę tych śmiesznych pogłosek o egzotycznych górskich stworzeniach? Wątpliwe Najpewniej Uthacalthing podsunął jej ten pomysł tylko po to, by odwrócić jej uwagę od narastających kłopotów.

Potem pomyślała o innym ewentualnym motywie.

Czy to możliwe, by jej ojciec naprawdę sobie wyobrażał, że mogłaby wstąpić w związek z innym… z człowiekiem? Jej nozdrza stały się dwukrotnie szersze pod wpływem tej myśli. Spokojnie, panując nad koroną, by ukryć swe uczucia, rozluźniła uścisk swej dłoni na dłoni Roberta. Poczuła ulgę, gdy jej nie powstrzymał.

Skrzyżowała ramiona i zadrżała.

W domu brała udział tylko w kilku tymczasowych, nawiązywanych dla wprawy związkach z chłopcami i to głównie wówczas, gdy było to zadanie szkolne. Przed śmiercią matki często bywało to przyczyną kłótni rodzinnych. Mathicluannę, jej dziwnie powściągliwa i izolująca się córka, doprowadzała niemal do rozpaczy. Ojciec jednak nigdy nie nalegał, by robiła coś, do czego nie czuła się jeszcze przygotowana.

Aż do tej chwili, być może?

Robert był niewątpliwie czarujący i dawał się lubić. Z wysokimi kośćmi policzkowymi i przyjemnie oddalonymi od siebie oczyma był tak przystojny, jak tylko mógł być człowiek. Niemniej sam fakt, że mogła myśleć w podobnych kategoriach, szokował Athaclenę.

Jej witki zadrżały nerwowo. Potrząsnęła głową i zlikwidowała rodzący się glif, zanim jeszcze zdążyła się zorientować w jego naturze. Była to sprawa, o której nie miała w tej chwili ochoty myśleć. Nawet mniej niż o perspektywie wojny.

— Wodospad jest piękny, Robercie — wypowiedziała starannie w anglicu — ale jeśli zostaniemy tu dłużej, wkrótce staniemy się całkiem mokrzy.

Najwyraźniej wyrwała go z głębokiej kontemplacji.

— Och. Tak, Clennie. Chodźmy.

Uśmiechnął się przelotnie, odwrócił i ruszył w drogę. Jego ludzkie fale empatyczne były odległe i niewyraźne.


Deszczowy las zapuszczał pomiędzy wzgórza długie palce. W miarę jak się wspinali, stawał się coraz bardziej wilgotny i bujny. Małe garthiańskie stworzenia, na niższych poziomach nieliczne i bojaźliwe, teraz często przebiegały z szelestem przez gęstą roślinność, a od czasu do czasu rzucały im nawet wyzwanie, piszcząc zuchwale.

Wkrótce dotarli na szczyt podgórskiej grani, gdzie ku niebu sterczał łańcuch kamiennych szpikulców, nagich i szarych niczym kostne płyty biegnące wzdłuż grzbietu jednego z tych pradawnych gadów, które Uthacalthing pokazywał jej w podręczniku historii Ziemi. Gdy zdjęli plecaki, by wypocząć, Robert powiedział jej, że nikt nie potrafi wyjaśnić, skąd wzięły się te formacje wieńczące szczyty wielu wzgórz u podnóża Mulunu.

— Nawet w Filii Biblioteki na Ziemi nie ma o nich wzmianki — stwierdził, przesuwając ręką wzdłuż jednego z wyszczerbionych monolitów. — Skierowaliśmy zapytanie o niskim priorytecie do okręgowej filii na Tanith. Może za około stulecie komputery Instytutu Bibliotecznego wygrzebią raport jakiegoś dawno wymarłego gatunku, który ongiś tu mieszkał, i wtedy poznamy odpowiedź.

— Ale ty masz nadzieję, że nie wygrzebią — zasugerowała.

Robert wzruszył ramionami. — Chyba wolałbym, żeby to pozostało tajemnicą. Może moglibyśmy rozwiązać ją jako pierwsi.

Popatrzył na kamienie z melancholią.

Wielu Tymbrimczyków myślało tak samo. Woleli dobrą zagadkę niż jakikolwiek zapisany fakt. Athaclena jednak do nich nie należała. To nastawienie — wrogość do Wielkiej Biblioteki — wydawało się jej czymś absurdalnym.

Bez Biblioteki i innych Instytutów Galaktycznych kultura istot tlenodysznych, która dominowała w Pięciu Galaktykach, dawno już pogrążyłaby się w totalnym chaosie — który zapewne zakończłby się okrutną, totalną wojną.

Co prawda większość klanów gwiezdnych wędrowców zbyt mocno polegała na Bibliotece. Ponadto Instytuty łagodziły tylko spory najbardziej małostkowych i kłótliwych starszych linii opiekunów. Obecny kryzys był jedynie ostatnim z serii, która zaczęła się w czasach na długo poprzedzających powstanie najstarszych z żyjących obecnie gatunków.

Niemniej ta planeta stanowiła przykład tego, co może się wydarzyć, jeśli zerwane zostaną krępujące okowy tradycji. Athaclena wsłuchała się w dźwięki lasu. Osłoniła oczy dłonią, by przyjrzeć się, jak rój małych, pokrytych sierścią stworzonek prześlizgiwał się z gałęzi na gałąź w kierunku zachodzącego słońca.

— Na pierwszy rzut oka można by nawet nie zauważyć, że ten świat przeżył masakrę — powiedziała cicho.

Robert ustawił ich plecaki w cieniu wyniosłego kamiennego szpikulca i zaczął odkrawać plasterki sojowego salami oraz chleba na obiad.

— Upłynęło pięćdziesiąt tysięcy lat odkąd Bururalli spustoszyli Garth, Athacleno. To wystarczająco długi okres, by mnóstwo ocalałych gatunków zwierząt dokonało radiacji i wypełniło niektóre z ocalałych nisz. W tej chwili musiałabyś chyba być zoologiem, by zauważyć jakich gatunków brakuje.

Korona Athacleny rozpostarła się w pełni, kennując słabe ślady emocji dobiegające z otaczającego ich lasu.

— Potrafię to zauważyć, Robercie — powiedziała. — Wyczuwam to. Zlewisko żyje, ale jest opustoszałe. Nie ma tu gmatwaniny życia, jaką powinien być dziewiczy las. I nie ma nawet najmniejszego śladu Potencjału.

Robert skinął głową z powagą, wyczuła jednak, że odnosi się do tego z dystansem. Bururalska Masakra nastąpiła dawno temu, z punktu widzenia Ziemianina.

Bururalli byli wtedy nowi. Dopiero co zwolniono ich z terminu u Nahallich, gatunku opiekunów, który wspomógł ich na drodze ku rozumowi. Była to dla Bururallich szczególna chwila. Bowiem dopiero wtedy, gdy krępujący podopieczny gatunek węzeł zobowiązań został wreszcie rozwiązany, zezwalano mu na zakładanie własnych kolonii bez niczyjego nadzoru. Gdy nadszedł ich czas, Galaktyczny Instytut Migracji ogłosił, że pozostawiony odłogiem świat Garth jest ponownie gotowy do ograniczonej kolonizacji. Jak zwykle Instytut wymagał, by lokalne formy życia — zwłaszcza te, które mogły pewnego dnia wykształcić Potencjał Wspomaganiowy — były chronione przez nowych lokatorów za wszelką cenę.

Nahalli przechwalali się, że odnaleźli Bururallich — kłótliwy klan przedrozumnych drapieżców — i wspomogli ich tak, że stali się oni doskonałymi galaktycznymi obywatelami, odpowiedzialnymi i solidnymi, godnymi podobnego zaufania, jak i oni.

Okazało się, że Nahalli popełnili straszliwy błąd.

— Cóż, czego można się spodziewać, kiedy cały gatunek ogarnia totalne szaleństwo i jego członkowie zaczynają unicestwiać wszystko, co zobaczą? — zapytał Robert.

— Coś poszło źle i nagle Bururallich ogarnął amok. Rozdarli na strzępy świat, którym mieli się opiekować. Nic dziwnego, że nie wyczuwasz w garthiańskim lesie żadnego Potencjału, Clennie. Tylko małe stworzonka, które mogły się ukryć pod ziemią, ocalały przed szaleństwem Bururallich. Większe, inteligentniejsze zwierzęta są wszystkie tam, gdzie niegdysiejsze śniegi.

Athaclena mrugnęła powiekami. Kiedy już myślała, że rozumie anglicu, Robert ponownie ją zaskoczył, używając tej dziwnej ludzkiej skłonności do przenośni. W przeciwieństwie do porównań, które zestawiały podobne przedmioty, przenośnie zdawały się wbrew wszelkiej logice deklarować, że niepodobne do siebie i rzeczy były tym samym! Żaden z galaktycznych języków nie zezwalał na takie nonsensy.

Z reguły potrafiła dać sobie radę z tymi dziwacznymi lingwistycznymi zestawieniami, to jednak zbiło ją z tropu. Nad jej falującą koroną uformował się przelotnie miniglif teev’nus, symbolizujący nieosiągalność doskonałego porozumienia.

— Słyszałam tylko krótkie opisy tamtej ery. Co się stało z samymi krwiożerczymi Bururallimi?

Robert wzruszył ramionami.

— Och, urzędnicy z Instytutów Wspomagania oraz Migracji wreszcie się tu zjawili, w jakieś stulecie po rozpoczęciu masakry. Inspektorzy byli, rzecz jasna, przerażeni. Stwierdzili, że Bururalli wypaczyli się do tego stopnia, że niemal nie sposób było ich rozpoz nać. Wałęsali się po planecie, ścigając i zabijając wszystko, co mogli złapać. W owej chwili porzucili już straszliwe, zaawansowane technicznie uzbrojenie, z którym zaczęli, i wrócili niemal do zębów i pazurów. Przypuszczam, że dlatego właśnie niektóre z mniejszych zwierząt ocalały. Ekologiczne katastrofy nie są tak rzadkie jak chciałyby to przedstawić Instytuty, a ta wywołała poważny skandal. Oburzenie ogarnęło całą galaktykę. Wiele z większych klanów wysłało floty wojenne pod wspólnym dowództwem. Wkrótce Bururalli przestali istnieć.

Athaclena skinęła głową. — Przypuszczam, że ich opiekunowie Nahalli, również zostali ukarani.

— Zgadza się. Utracili status i są teraz czyimiś podopiecznymi. Cena za niedbalstwo. Uczyli nas o tym w szkole. Kilka razy.

Robert ponownie zaproponował jej salami, Athaclena potrząsnęła głową. Straciła apetyt.

— Tak więc wy, ludzie, odziedziczyliście kolejny świat z odzysku.

Robert uprzątnął resztki po obiedzie.

Aha. Ponieważ jesteśmy opiekunami z dwójką podopiecznych, trzeba nam było zezwolić na posiadanie kolonii, lecz Instytuty przyznawały nam z reguły ruiny po katastrofach wywołanych przez innych. Musimy ciężko pracować, by pomóc ekosystemowi tego świata wrócić do normy, lecz — w gruncie rzeczy — Garth jest całkiem niezły w porównaniu z niektórymi z pozostałych. Powinnaś sobie obejrzeć Deemi i Horst w gromadzie Kanaan.

— Słyszałam o nich — Athaclena zadrżała. — Nie sądzę, bym kiedykolwiek chciała zobaczyć… — przerwała w połowie zdania. Nie… — jej powieki zatrzepotały, gdy rozejrzała się wokół, zbita nagle z tropu. — Thu’un dun! — jej kołnierz nastroszył się. Athaclena wstała szybko i podeszła, na wpół w transie, do miejsca, gdzie wyniosłe kamienne szpikulce wznosiły się ponad skrytymi we mgle wierzchołkami drzew deszczowego lasu.

Robert zbliżył się do niej od tyłu.

— Co jest?

— Wyczuwam coś — odparła cicho.

— Hm. Nie jestem zdziwiony. To przez ten twój tymbrimski system nerwowy. Trzeba też wziąć pod uwagę fakt, że zmieniłaś kształt ciała po to tylko, by mi się spodobać. Nic dziwnego, że odbierasz zakłócenia.

Athaclena potrząsnęła niecierpliwie głową.

— Nie robiłam tego po to, żeby ci się spodobać, ty arogancki ludzki samcu! Poza tym prosiłam cię już uprzejmie, żebyś ostrożniej posługiwał się swoimi okropnymi przenośniami. Tymbrimska korona to nie radio! — wykonała gest ręką. — Teraz, proszę, bądź przez chwilę cicho.

Robert umilkł. Athaclena skoncentrowała się, ponownie próbując wykennować…

Korona mogła nie odbierać zakłóceń jak radio, była jednak podatna na wpływ z zewnątrz. Athaclena próbowała schwytać niewyraźną aurę, którą wyczuła przez moment, okazało się to jednak niemożliwe. Niezdarny, pełen zapału strumień empatii Roberta zagłuszył całkowicie.

— Co to było, Clennie? — zapytał cicho.

— Nie wiem. Coś niezbyt odległego, w kierunku południowo-wschodnim. Miałam wrażenie, że to jakieś istoty — głównie ludzie i neoszympansy, ale było tam jednak także coś innego.

Robert zmarszczył brwi.

— No więc, myślę, że mogła to być jedna ze stacji nadzoru ekologicznego. W całej tej okolicy rozrzucone są też izolowane gospodarstwa, zwłaszcza wyżej, gdzie łatwiej jest otrzymać majątek ziemski.

Odwróciła się szybko.

— Robercie, czułam Potencjał! Przez króciutki moment wyraźnego odbioru dotknęłam emocji przedrozumnej istoty!

Uczucia Roberta stały się nagle mętne i burzliwe. Jego twarz utraciła wyraz.

— Co masz na myśli?

— Ojciec opowiadał mi o czymś, zanim wyruszyłam z tobą w góry. Wtedy nie zwróciłam na to szczególnej uwagi. To wydawało się niemożliwe, jak owe bajki, które tworzą wasi ludzcy autorzy, by sprowadzać na Tymbrimczyków dziwne sny.

— Kupujecie je całymi statkami — przerwał jej Robert. — Powieści, stare filmy, holofilmy, poematy… Athaclena zignorowała jego dygresję.

— Uthacalthing wspominał o opowieściach na temat stworzenia z tej planety, tubylczej istoty o wysokim Potencjale… która podobno naprawdę przeżyła Bururalską Masakrę — korona Athacleny pieniła z siebie rzadki u niej glif… syulif-tfia, radości z zagadki którą należało rozwiązać. — Zastanawiam się, czy te legendy mogą być prawdą?

Czy Robert odetchnął z ulgą? Athaclena poczuła, że jego prymitywna, lecz efektywna osłona emocjonalna stała się nieprzejrzysta.

— Hmmm. Cóż, istnieje taka legenda — przyznał. — Prosta historia opowiadana przez dzikusów. Nie przypuszczam, by mogła zainteresować wyrafinowanych Galaktów.

Athaclena przyjrzała mu się z uwagą i dotknęła jego ramienia głaszcząc je delikatnie.

— Czy każesz mi czekać, podczas gdy będziesz przeciągać tę tajemniczą opowieść za pomocą dramatycznych przerw, czy też wolisz zaoszczędzić sobie siniaków i powiesz mi natychmiast, co wiesz?

Robert roześmiał się.

— Cóż, skoro używasz tak przekonujących argumentów. Możliwe, że odebrałaś empatyczne emanacje Garthianina.

Powieki zakrywające szeroko rozstawione, usiane złotymi plamkami oczy Athacleny zamrugały.

— To właśnie nazwa, którą wymienił ojciec!

— Och. A więc Uthacalthing słuchał opowieści starych poszukiwaczy działek… wyobraź sobie, że mamy tu już takie legendy po upływie zaledwie stu ziemskich lat… Tak czy inaczej, mówią, że jedno wielkie zwierzę zdołało ocaleć przed Bururallimi dzięki chytrości, dzikości i całemu mnóstwu Potencjału. Ludzie i szymy z gór opowiadają, że coś okrada ich pułapki, kradnie bieliznę ze sznurków i wydrapuje niezwykłe znaki na powierzchni urwisk, na które nie można się wspiąć. Och, zapewne wszystko to pić na wodę — Robert uśmiechnął się — przypomniałem sobie jednak te legendy, gdy matka powiedziała mi, że mam udać się tutaj. Pomyślałem więc sobie, że — by nie było to kompletną stratą czasu — mogę równie dobrze zabrać ze sobą Tymbrimkę, by się przekonać, czy potrafi wyniuchać Garthianina swoją siecią empatyczną.

Niektóre z przenośni Athaclena rozumiała całkiem dobrze. Jej paznokcie wpiły się w ramię Roberta.

— No i? — odezwała się z pytającym zaśpiewem. — Czy to jedyny powód, dla którego znalazłam się w tej głuszy? Czy mam wywęszyć dla ciebie dym legend?

— Jasne — drażnił się z nią Robert. — W przeciwnym razie po co wyruszałbym w góry zupełnie sam, tylko w towarzystwie obcej istoty z kosmosu?

Athaclena syknęła przez zęby, w głębi duszy nie potrafiła jednak nie czuć zadowolenia. Ta ludzka sardoniczność nie różniła się zbytnio od odwrotnej mowy używanej przez jej ziomków. Ponadto, gdy Robert roześmiał się w głos, stwierdziła, że musi zrobić to samo. Na chwilę zniknęły wszelkie zmartwienia wywołane wojną i niebezpieczeństwem. Był to dla nich obojga mile widziany moment odprężenia.

— Jeśli takie stworzenie istnieje, musimy je znaleźć, ty i ja — powiedziała wreszcie.

— Jasne, Clennie. Znajdziemy je razem.



8. Fiben

A jednak statek wywiadowczy TAASF Proconsul nie przeżył swego pilota. Była to jego ostatnia misja. Starożytna łódź gnała przez kosmos martwa, lecz pod kroplową osłoną kabiny pilota kryło się jeszcze życie.

A przynajmniej wystarczająca jego doza, by wciągać w płuca ostrą woń nie mytej od sześciu dni małpy i wypuszczać z siebie nie mający — jak się zdawało — końca strumień pełnych fantazji przekleństw.

Fiben umilkł wreszcie, gdy stwierdził, że się powtarza. Dawno już wyczerpał wszystkie permutacje, kombinacje i zestawienia cielesnych, duchowych i dziedziczonych atrybutów — realnych i wyimaginowanych — jakie nieprzyjaciel mógłby ewentualnie posiadać. Ta zabawa pozwoliła mu przetrwać krótki okres, gdy brał udział w bitwie kosmicznej, waląc ze swych mizernych pukawek i unikając kontruderzeń niczym komar uchylający się przed młotem kowalskim, przeżyć wstrząsy wywołane bliskimi chybieniami i pisk udręczonego metalu, aż wreszcie dotrwać do późniejszych chwil gdy oszołomiony, zbity z tropu i ogłupiały doszedł do wniosku, że najwyraźniej jednak nie jest martwy. Przynajmniej jeszcze nie w tym momencie.

Gdy upewnił się, że kapsuła ratunkowa ciągle działa i nie rozpryśnie się wraz z resztą łodzi, wygramolił się wreszcie ze skafandra. Westchnął radośnie. Po raz pierwszy od wielu dni miał okazję podrapać się. Zabrał się do tego z zapałem, używając nie tylko dłoni, lecz również nogopalców i kciucha lewej stopy. Wreszcie opadł ciężko, cały obolały od wstrząsów, przez jakie przebrnął.

Jego główne zadanie polegało na tym, by przelecieć na tyle blisko nieprzyjaciela, aby zebrać wartościowe dane dla reszty sil obronnych. Fiben sądził, że przemknięcie przez sam środek floty inwazyjnej powinno wystarczyć. Nękanie wroga dorzucił za darmo.

Wyglądało na to, że intruzi nie docenili komentarza, jaki wygłaszał w chwili, gdy Proconsul przelatywał przez środek ich zgrupowania. Stracił już rachubę, ile razy minimalnie niecelne strzały omal go nie ugotowały. W chwili gdy Proconsul przemknął już pośród statków atakującej armady i znalazł się poza nią, cała jego rufa zamieniła się w pokryty szkliwem kawał żużlu.

Główny system napędowy, rzecz jasna, nie działał. Fiben w żaden sposób nie mógł wrócić, by pomóc swym towarzyszom w rozpaczliwej, beznadziejnej walce, która rozpoczęła się wkrótce potem. Mógł jedynie nasłuchiwać bezradnie, dryfując coraz dalej i dalej od pola bitwy.

Wynik nie ulegał wątpliwości. Walka trwała niewiele dłużej niż dzień.

Przypomniał sobie ostatnią szarżę korwety Darwin, której towarzyszyły dwa przebudowane frachtowce oraz niewielki rój ocalałych łodzi wywiadowczych. Pognały one naprzód, torując sobie ogniem drogę do flanki atakujących zastępów, i sprawiły, że te zawróciły, a jedno złożone z krążowników skrzydło opanował chaos pośród chmur dymu i odstręczających fal prawdopodobieństwa.

Ani jeden terrański statek nie ocalał z tego wiru. Fiben zrozumiał wtedy, że nie ma już TAASF Bonobo ani jego przyjaciela Simona.

W tej chwili wydawało się, że nieprzyjaciel ściga nieliczne ocalałe statki, które uciekały Ifni kto wie dokąd. Wróg się nie śpieszył. Dokładnie oczyszczał przestrzeń z przeciwników przed zabraniem się do powalonego na łopatki Garthu.

Fiben miotał przekleństwa. Kierował je teraz jednak pod nowym adresem. Pozostając, rzecz jasna, w duchu konstruktywnej krytyki, dokonał analizy wad charakteru gatunku, który jego własny miał pecha mieć za opiekunów.

Dlaczego? — skierował pytanie pod adresem wszechświata. — Dlaczego ludzie — te nieforemne, bezwłose, nieszczęsne dzikusy — wykazali się tak niewiarygodnie złym smakiem, że wspomogli neoszympansy i wprowadzili je do galaktyki w tak oczywisty sposób rządzonej przez idiotów?


Na koniec zasnął.

Męczyły go niespokojne sny. Wciąż wyobrażał sobie, że próbuje przemówić, lecz jego głos nie jest w stanie ukształtować zdań — koszmarna możliwość dla kogoś, kogo pradziadek potrafił mówić jedynie w prymitywny sposób, za pomocą urządzeń, a nieco bardziej odlegli przodkowie stawiali czoła światu bez pomocy jakichkolwiek słów.

Fiben oblał się potem. Nie mogło być większej hańby. W swym śnie szukał mowy, jak gdyby była ona przedmiotem, rzeczą, którą można w jakiś sposób zgubić.

Spojrzawszy w dół, dostrzegł leżący na ziemi połyskujący klejnot. Być może to jest dar słów — pomyślał. Schylił się, by go podnieść, lecz był zbyt niezgrabny! Jego kciuk odmawiał współpracy z palcem wskazującym. Nie był w stanie unieść błyskotki z ziemi. W gruncie rzeczy zdawało się, że jego wysiłki zakopują ją tylko głębiej.

Wreszcie, zdesperowany, musiał przykucnąć i podnieść ją wargami.

Oparzyła go! Krzyknął we śnie, gdy straszliwe gorąco wlało się do jego gardła niczym płynny ogień.

Niemniej jednak zrozumiał, że przeżywa jeden z tych niezwykłych koszmarów, w których można było zachować obiektywizm, a mimo to czuć przerażenie. Gdy gęstość jego śniącej jaźni wiła się w agonii, drugi fragment osobowości Fibena obserwował to z pełną zainteresowania bezstronnością.

Nagle scena uległa zmianie. Fiben stał w samym środku zgromadzenia brodatych mężczyzn w czarnych płaszczach i oklapniętych kapeluszach. Większość z nich była stara. Przerzucali zakurzone księgi i spierali się ze sobą.

To staromodne zgromadzenie talmudyczne — zdał sobie nagle sprawę Fiben, takie jak te, o których czytał na kursie religioznawstwa porównawczego, gdy był na uniwersytecie. Rabini siedzieli w kręgu i dyskutowali nad symboliczną interpretacją Biblii. Jeden z nich uniósł pomarszczoną dłoń i wskazał na Fibena.

— Tego, który skacze jak zwierzę, Gideonie, nie będziecie przyjmować…

— Czy takie właśnie jest tego znaczenie? — zapytał Fiben. Ból zniknął. Czuł raczej oszołomienie niż strach. Jego przyjaciel, Simon, był Żydem. To niewątpliwie tłumaczyło część tej szalom symboliki. Było oczywiste, co się tu dzieje. Ci wykształceni mężczyźni, ci mądrzy, ludzcy uczeni, starali się wyjaśnić mu pierwszą, przerażającą część jego snu.

— Nie, nie — sprzeciwił się drugi mędrzec. — Te symbole odnoszą się do próby, której poddano Mojżesza, gdy był niemowlęciem. Jak pamiętacie, anioł pokierował jego rękę do rozżarzonych węgli, nie lśniących klejnotów, i jego usta uległy poparzeniu…

— Ale ja nie rozumiem, co to oznacza! — zaprotestował Fiben.

Najstarszy z rabinów uniósł dłoń i wszyscy pozostali ucichli.

— Sen nie symbolizuje żadnej z tych rzeczy. Jego znaczenie powinno być oczywiste — powiedział. — Pochodzi z najstarszej z ksiąg…

Zatroskany mędrzec zmarszczył krzaczaste brwi.

— … i Adam też zjadł owoc z Drzewa Wiadomości…

— Och — jęknął na głos Fiben, budząc się zlany potem. Ponownie otaczała go wypełniona pyłem, cuchnąca kapsuła. Mimo to nie opuściło go żywe wrażenie wywołane snem. Sprawiło to, że przez chwilę zastanawiał się, co w końcu jest prawdą. Wreszcie wzruszył ramionami.

— Staruszek Proconsul musiał, kiedy spałem, przejść przez ślad torowy jakiejś nieziemniackiej miny prawdopodobieństwa. Aha. To na pewno to. Nigdy już nie będę powątpiewał w historie, które opowiadają w barze dla astronautów.

Sprawdziwszy zmaltretowane instrumenty, Fiben zorientował się, że bitwa wokół słońca trwała nadal. Tymczasem trajektoria jego wraka prowadziła niemal prosto ku jakiejś planecie.

— Hmm — mruknął, pracując nad komputerem. To, czego się dowiedział, było pełne ironii.

To naprawdę jest Garth.

Systemy grawitacyjne wehikułu miały jeszcze odrobinę zdolności manewrowych. Być może akurat tyle, by mógł dotrzeć w obręb zasięgu kapsuły ratunkowej.

I, największy cud ze wszystkich — jeśli jego efemerydy mówiły prawdę — może nawet dotrzeć na obszar Morza Zachodniego… odrobinę na wschód od Port Helenia. Fiben gwizdał niemelodyjnie przez kilka minut. Zastanowił się, jak wielkie było prawdopodobieństwo, że do tego dojdzie? Jedna szansa na milion? Chyba raczej na bilion.

A może wszechświat chciał go tylko zabajerować odrobiną nadziei, zanim znowu mu przygrzmoci?

Tak czy inaczej, uznał, że pewną pociechą napawa fakt, iż może sobie wyobrazić, że wśród tych wszystkich gwiazd ktoś nadal myśli o nim. Wydobył zestaw narzędzi i zabrał się do roboty, by dokonać niezbędnych napraw.



9. Uthacalthing

Uthacalthing wiedział, że postąpiłby niemądrze, gdyby czekał za długo. Mimo to pozostał z Bibliotekarzami, obserwując jak próbują wyciągnąć dodatkowy, istotny szczegół, zanim nadszedł wreszcie czas, by odejść.

Spoglądał na ludzkich i neoszympansich techników pędzących przed siebie pod wysokim, kopulastym sufitem Planetarnej Filii Biblioteki. Wszyscy mieli zadania do wykonania i wywiązywali się z nich sprawnie, całkowicie nimi pochłonięci. Można jednak było tuż pod powierzchnią wyczuć ferment wywołany z trudem powstrzymywanym strachem.

Wśród ledwie dostrzegalnych iskier jego korony uformowało się spontanicznie rittitees. Glifu tego powszechnie używali tymbrimscy rodzice celem uspokojenia przestraszonych dzieci.

Oni nie potrafią cię wykryć — powiedział do rittitees Uthacalthing. Mimo to glif unosił się uparcie w powietrzu, starając się ukoić strapione maleństwa.

Tak czy owak, te istoty nie są dziećmi. Ludzie dowiedzieli się o Wielkiej Bibliotece dopiero dwa ziemskie stulecia temu, mieli jednak wcześniej tysiąclecia własnej historii. Mogło im jeszcze brakować galaktycznej ogłady i wyrafinowania, lecz ten niedostatek niekiedy okazywał się dla nich korzystny.

Rzadko — wyraziło swe wątpliwości rittitees.

Uthacalthing zakończył dyskusję, wciągając niezdecydowany glif na miejsce, z powrotem do swej studni jaźni.

Pod kamiennym sklepieniem wznosił się pięciometrowy szary monolit, na którym wyryto przeszyty promieniami spiralny znak — trzech miliardów lat symbol Wielkiej Biblioteki. W pobliżu rejestratory danych wypełniały krystaliczne sześciany pamięci. Drukarki z brzęczeniem wypluwały z siebie oprawione raporty, które szybko zaopatrywano w adnotacje i zabierano.

Ta stacja Biblioteki, punkt klasy K, była w istocie niewielka. Jej zawartość stanowiła ekwiwalent liczby książek jedynie tysiąckrotnie większej niż wszystkie, które napisali ludzie od chwili Kontaktu. Drobnostka w porównaniu z pełną Filią Biblioteki na Ziemi czy Centralną Biblioteką Sektora na Tanith.

Niemniej, gdy Garth zostanie zdobyty, to pomieszczenie również wpadnie w ręce najeźdźców.

Zgodnie z tradycją nie powinno to czynić żadnej różnicy. Biblioteka miała w zasadzie być otwarta dla wszystkich, nawet dla stron walczących o terytorium, na którym stała. Jednakże w takich czasach, jak dzisiejsze, byłoby nierozsądne liczyć na podobne subtelności. Kolonialne siły oporu miały zamiar zabrać ze sobą wszystko co zdołają, w nadziei, że później będą w jakiś sposób mogły wykorzystać te informacje.

Drobnostka nad drobnostkami. Rzecz jasna robili to pod wpływem jego sugestii, lecz Uthacalthing był szczerze zdumiony, że ludzie przystąpili do realizacji pomysłu z takim wigorem. Ostatecznie, po co zadawać sobie trud? Co może dać tak niewielki zasób informacji?

Ten „nalot” na Planetarną Bibliotekę służył celom Uthacalthinga lecz jednocześnie potwierdzał jego opinię o Ziemianach. Oni po prostu nigdy się nie poddawali. Był to jeszcze jeden powód, dla którego te stworzenia wzbudzały w nim zachwyt.

Ukryta przyczyna tego całego chaosu — jego własny, osobisty żart — wymagała przeniesienia na nośnik zewnętrzny i przetransportowania w inne miejsce kilku określonych megaplików, co łatwo było przeoczyć w całym zamieszaniu. W gruncie rzeczy nikt chyba nie zauważył, gdy Uthacalthing podłączył na chwilę swój sześcian wejścia-wyjścia do potężnej Biblioteki, odczekał kilka sekund, po czym z powrotem schował małe, służące do sabotażu urządzenie do kieszeni.

Gotowe. Nie pozostało mu już wiele do roboty poza obserwowaniem dzikusów, podczas gdy będzie czekał na swój wehikuł.

Z oddali dobiegł wznoszący się i opadający, zawodzący ton. Było to wycie syreny kosmoportu znajdującego się po drugiej stronie zatoki. Kolejny uszkodzony uciekinier z kosmicznego starcia nadleciał celem dokonania przymusowego lądowania. Słyszeli ten dźwięk zdecydowanie zbyt rzadko. Wszyscy już wiedzieli, że niewielu ocalało.

Większą część ruchu stanowiły startujące statki powietrzne. Wielu mieszkańców kontynentu odleciało już na łańcuch wysp na Morzu Zachodnim, gdzie nadal zamieszkiwała znaczna większość populacji Ziemian. Rząd czynił przygotowania do własnej ewakuacji.

Gdy syreny zawyły, wszyscy ludzie i szymy podnieśli na chwilę wzrok. Przez moment od robotników popłynęła skomplikowana fuga lęku. Uthacalthing mógł niemal poczuć jej smak swą koroną.

Niemal poczuć smak?

Och, te cudne, zaskakujące rzeczy, te przenośnie — pomyślał. Czy można poczuć smak koroną? Albo dotknąć oczyma? Anglic jest taki głupi, ale tak cudownie prowokuje do myślenia.

Zresztą czy delfiny naprawdę nie widzą uszami?

Ponad jego falującymi witkami uformowało się ziinour’thziin, które wpadło w rezonans pod wpływem strachu ludzi i szymów.

Tak jest, wszyscy mamy nadzieję, że będziemy żyć, gdyż tak bardzo dużo nam zostało do zrobienia, posmakowania, zobaczenia czy wykennowania…

Uthacalthing żałował, iż dyplomacja wymagała, by Tymbrimczycy wybierali spośród siebie na posłów najbardziej pozbawionych zmysłu humoru. Mianowano go ambasadorem dlatego, że — poza innymi cechami — był nudny, przynajmniej z punktu widzenia tych, którzy zostali w domu.

A biedna Athaclena była chyba w jeszcze gorszej sytuacji — taka rozsądna i poważna.

Bez oporu przyznawał, że w pewnej części z jego winy. Był to jeden z powodów, dla których przywiózł ze sobą wielką kolekcję przedkontaktowych ziemskich komedii, która należała do jego ojca. Szczególnie inspirowali go „The Three Stooges”. Niestety, jak dotąd Athaciena wydawała się niezdolna do zrozumienia subtelnej ironicznej błyskotliwości tych starożytnych terrańskich geniuszy komedii.

Za pośrednictwem Sylth — posłańca zmarłych, lecz nie zapomnianych — jego dawno już nieżyjąca żona czyniła mu wymówki, docierała do niego zza grobu, by mu powiedzieć, że ich córka powinna przebywać w domu, gdzie pełni życia rówieśnicy mogliby jeszcze wyciągnąć ją z izolacji.

Być może — pomyślał. Mathicluanna miała już jednak swą szansę. Uthacalthing wierzył we własną receptę dla ich dziwnej córki.

Mały, umundurowany neoszympans płci żeńskiej — szymka — zatrzymał się przed nim i pokłonił z dłońmi złożonymi z przodu na znak szacunku.

— Słucham, panienko? — Uthacalthing odezwał się jako pierwszy, zgodnie z wymaganiami protokołu. Choć był opiekunem przemawiającym do podopiecznego, wspaniałomyślnie uhonorował ją uprzejmym, archaicznym tytułem grzecznościowym.

— Wwasza ekscelencjo — skrzypiący głos szymki drżał lekko. Zapewne po raz pierwszy w życiu rozmawiała z nieTerraninem.

— Wasza ekscelencjo. Koordynator Planetarny Oneagle przesłała wiadomość, że przygotowania zostały zakończone. Za chwilę podłożą ogień. Pyta, czy zechciałby pan być świadkiem wprowadzenia do akcji swego… hmm, programu.

Oczy Uthacalthinga oddaliły się od siebie pod wpływem rozbawienia, a pomarszczone futerko między jego brwiami spłaszczyć się na chwilę. Ów „program” właściwie nie zasługiwał na takie określenie. Lepiej byłoby nazwać go przebiegłym dowcipem wyrządzonym najeźdźcom. Szansę jego powodzenia były zresztą — w najlepszym razie — niewielkie.

Nawet Megan Oneagle nie wiedziała, jakie są jego rzeczywiste zamiary. Rzecz jasna szkoda, że trzeba było zachować tajemnicę, gdyż nawet jeśli plan się nie uda — co było prawdopodobne — rzecz warta była tylko chichotu. Śmiech mógłby pomóc jego przyjaciółce przetrwać ponure czasy, które ją czekały.

— Dziękuję, kapralu — skinął głową. — Proszę mnie tam zaprowadzić.

Gdy podążał za małą podopieczną, poczuł lekki żal. Tak wiele zostawiał nie ukończone. Dobry żart wymagał licznych przygotowań. Miał po prostu za mało czasu.

Gdybym tylko miał przyzwoite poczucie humoru!

No cóż. Gdy zawodzi subtelność, musimy po prostu ratować się rzucaniem tortami.


W dwie godziny później wracał już z gmachu rządu do miasta Spotkanie było krótkie. Floty wojenne zbliżały się do orbity i wkrótce oczekiwano lądowania. Megan Oneagle przeniosła już większą część rządu oraz, nieliczne, pozostałe jej siły w bezpieczne miejsce.

Uthacalthing sądził, że w gruncie rzeczy mieli jeszcze trochę czasu. Nie dojdzie do lądowania zanim najeźdźcy nie nadadzą swego manifestu. Wymagały tego zasady ustanawiane przez Instytut Sztuki Wojennej.

Rzecz jasna teraz, gdy Pięć Galaktyk ogarnęło zamieszanie, wiele klanów gwiezdnych wędrowców lekceważyło tradycję. W tym jednak przypadku zachowanie form nie będzie kosztowało nieprzyjaciela nic. Odniósł on już zwycięstwo. Pozostawało mu jedynie zajęcie ich terytorium.

Ponadto bitwa w kosmosie ujawniła jedną rzecz. Było już jasne, że nieprzyjaciele to Gubru.

Ludzi i szymów na tej planecie nie czekały przyjemne czasy. Klan Gubru był jednym z największych prześladowców Ziemi od chwili Kontaktu. Niemniej ptakopodobni Galaktowie ściśle przestrzegali zasad, a przynajmniej własnej ich interpretacji.

Megan była rozczarowana, gdy odrzucił jej propozycję przewiezienia go do kryjówki. Uthacalthing miał jednak własny statek. Poza tym musiał jeszcze załatwić pewien interes tu, w mieście. Pożegnał się z panią koordynator, obiecując jej, że wkrótce się spotkają.

„Wkrótce” było cudownie wieloznacznym słowem. Jednym z wielu powodów, dla których cenił anglic, była wspaniała niechlujność języka dzikusów!


W świetle księżyca Port Helenia wydawał się jeszcze mniejszy i bardziej opuszczony niż mała, zagrożona wioska, jaką był za dnia. Zima — być może — już się prawie skończyła, lecz ze wschodu wciąż wiał silny wiatr. Liście unosiły się w jego podmuchach ponad niemal pustymi ulicami, podczas gdy kierowca wiózł go z powrotem na teren ambasady. Wicher niósł ze sobą wilgotną woń. Uthacalthing wyobraził sobie, że czuje zapach gór, gdzie jego córka oraz syn Megan udali się w poszukiwaniu schronienia.

Była to decyzja, za którą rodzice nie otrzymali zbyt wielu podziękowań.

Jego samochód po drodze do ambasady przejeżdżał obok Filii Biblioteki. Kierowca musiał zwolnić, by ominąć inny pojazd. Dzięki temu Uthacalthing miał okazję ujrzeć rzadko spotykany widok — ogarniętego szałem Thennanianina z najwyższej kasty widocznego w świetle latarń.

— Proszę się tu zatrzymać — zdecydował nagle.

Przed kamiennym budynkiem Biblioteki brzęczał cicho wielki śmigacz. Światło biło spod podniesionej osłony jego kabiny, tworząc na szerokich stopniach mroczny zestaw cieni. Pięć z nich najwyraźniej należało do neoszympansów. Rozciągnięte sylwetki sprawiały, że ich ramiona wydawały się nawet dłuższe niż w rzeczywistości. Dwa półcienie o jeszcze większej długości biegły od wysmukłych postaci stojących blisko śmigacza. Para stoickich, zdyscyplinowanych Ynnian — wyglądających jak wysokie, pokryte pancerzem kangury — stała nieruchomo, jak wymodelowana z kamienia.

Ich pracodawca i opiekun, właściciel największej z sylwetek, był znacznie wyższy od małych Terran. Jego masywne i potężne klinowate barki zdawały się przechodzić bezpośrednio w przypominającą kształtem pocisk głowę. Nad tą ostatnią, niczym nad hełmem greckiego wojownika, wznosił się wysoki, falujący grzebień.

Gdy Uthacalthing wysiadł z samochodu, usłyszał donośny głos bogaty w gardłowe głoski szczelinowe.

— Natha’kl ghoom’ph? Vemich’sch hoomanulech! Nittaro K’M glee!

Szympansy potrząsały głowami, zbite z tropu i wyraźnie onieśmielone. Najwyraźniej żaden z nich nie władał szóstym galaktycznym. Mimo to gdy wielki Thennanianin ruszył naprzód, mali Ziemianie stanęli mu na drodze. Pokłonili się nisko, lecz zdecydowanie nie zamierzali pozwolić mu na przejście.

To rozgniewało mówiącego jeszcze bardziej.

— Idatess! Nittarii kollunta…

Wielki Galakt zatrzymał się nagle, gdy ujrzał Uthacalthinga. Jego przypominające dziób, pokryte zrogowaciałą skórą usta pozostały zamknięte, gdy przeszedł na siódmy galaktyczny, przemawiając przez szczeliny oddechowe.

— Ach! Uthacalthing, ab-Caltmour ab-Brma ab-Krallnith ul-Tytla widzę cię!

Uthacalthing rozpoznałby Kaulta w mieście zatłoczonym Thennanianami. Wielki, nadęty samiec z najwyższej kasty wiedział doskonale, że protokół nie wymaga użycia pełnych nazw gatunkowych przy przypadkowych spotkaniach. Teraz jednak Tymbrimczyk nie miał wyboru. Musiał odpowiedzieć w ten sam sposób.

— Kault, ab-Wortl ab-Kosh ab-Rosh ab-Tothtoon ul-Paimin i-Rammin ul-Ynnin ul-Oluminin. Ja również cię widzę.

Każde „ab” w długim imieniu rodowym mówiło o jednym gatunku opiekunów, od którego wywodził się klan Thennanian, aż do najstarszego pozostającego jeszcze przy życiu. „Ul” poprzedzało nazwę każdego podopiecznego gatunku, który sami Thennanianie wspomogli na drodze do poziomu intelektu gwiezdnych wędrowców. Ziomkowie Kaulta byli bardzo zajęci przez jakiś ostatni megarok. Nieustannie przechwalali się długą nazwą swego gatunku.

Thennanianie byli idolami.

— Uthacalthing! Jesteś biegły w tym chamowatym języku, którego używają Ziemianie. Wyjaśnij, proszę, tym ciemnym, na wpół wspomożonym stworzeniom, że pragnę przejść! Muszę skorzystać z Filii Biblioteki i jeśli nie zejdą mi z drogi, nie będę miał innego wyjścia, jak zażądać od ich panów, by je ukarali!

Uthacalthing wzruszył ramionami w standardowym geście oznaczającym, że żałuje, iż nie jest w stanie spełnić tej prośby.

— Wykonują tylko swoje zadanie, pośle Kault. Gdy Biblioteka jest w całości pochłonięta zadaniami obrony planetarnej, można na krótki czas ograniczyć prawo dostępu do niej, przyznając je jedynie dzierżawcom.

Kault wbił oczy w Uthacalthinga. Jego szczeliny oddechowe wydmuchały z siebie powietrze.

— Dzieciuchy — mruknął cicho w mało znanym dialekcie dwunastego galaktycznego, nie zdając sobie być może sprawy, że Uthacalthing go rozumie. — Niemowlęta rządzone przez niegrzeczne dzieci i nauczane przez młodocianych przestępców!

Oczu Uthacalthinga oddaliły się od siebie. Jego witki zapulsowały z ironią. Ukształtowały fsu’ustumtu, które wyraża współczucie, śmiejąc się jednocześnie.

Cholerne szczęście, że Thennanianie mają tyle wrażliwości na empatię, co kamień — pomyślał Uthacalthing w anglicu, wymazując pospiesznie glif. Spośród galaktycznych klanów ogarniętych obecnym przypływem fanatyzmu rodacy Kaulta byli jednymi z najmniej odrażających. Niektórzy z nich naprawdę wierzyli, że działają w najlepiej pojętym interesie tych, których podbijali.

Było oczywiste, kogo Kault miał na myśli, mówiąc o „przestępcach” zwodzących na manowce ziemski klan. Uthacalthing nie czuł się bynajmniej obrażony.

— Te niemowlęta pilotują gwiazdoloty, Kault — odpowiedział w tym samym dialekcie, ku widocznemu zdumieniu Thennanianina. — Neoszympansy są być może najlepszymi podopiecznymi, jacy pojawili się od pół megaroku… może za wyjątkiem ich kuzynów neodelfinów. Czyż nie powinniśmy uszanować ich żarliwego pragnienia wykonania swych obowiązków?

Grzebień Kaulta zesztywniał na wspomnienie o drugim z ziemskich podopiecznych gatunków.

— Mój tymbrimski przyjacielu, czy pragniesz zasugerować, że słyszałeś coś więcej o statku delfinów? Czy go odnaleziono?

Uthacalthing czuł się odrobinę winny. Nie powinien igrać z Kaultem w taki sposób. Ostatecznie nie był on wcale zły. Należał do mniejszościowego thennańskiego stronnictwa politycznego, które kilkakrotnie opowiedziało się nawet za pokojem z Tymbrimczykami. Niemniej Uthacalthing miał powody, dla których chciał pobudzić ciekawość swego kolegi-dyplomaty i był przygotowany na podobne spotkanie.

— Być może powiedziałem więcej niż należało. Nie wyciągaj z tego, proszę, pochopnych wniosków. Z wielkim smutkiem dodaję, że naprawdę muszę już jechać, by nie spóźnić się na spotkanie Życzę ci szczęścia oraz tego, byś przeżył nadchodzące dni, Kault.

Wykonał swobodny ukłon, jaki jeden opiekun składał drugiemu i odwrócił się, by odejść. W głębi duszy jednak Uthacalthing śmiał się. Znał prawdziwy powód, dla którego Kault przybył do Biblioteki. Thennanianin mógł tu szukać jedynie jego.

— Zaczekaj! — zawołał głośno Kault w anglicu.

Uthacalthing obejrzał się.

— Słucham, szanowny kolego?

— Muszę… — Kault ponownie przeszedł na siódmy galaktyczny. — Muszę z tobą pomówić na temat ewakuacji. Jak może słyszałeś, mój statek nie jest na chodzie. W obecnej chwili brak mi środka transportu.

Grzebień Thennanianina zadrżał pod wpływem skrępowania. Było oczywiste, że bez względu na protokół i status dyplomaty wolałby nie znajdować się w mieście w chwili, gdy wylądują tu Gubru.

— Muszę więc zwrócić się do ciebie z prośbą. Czy znajdzie się jakaś okazja, byśmy mogli podyskutować o możliwości wzajemnej pomocy? — wyrzuciła z siebie pośpiesznie wielka istota.

Uthacalthing udał, że zastanawia się poważnie nad tą propozycją. Ostatecznie ich gatunki oficjalnie były w tej chwili w stanie wojny. Wreszcie skinął głową.

— Bądź jutro o północy na terenie mojej ambasady. Pamiętaj, nie spóźnij się więcej niż o miktaar. Proszę cię też, żebyś przyniósł ze sobą jak najmniej bagażu. Moja łódź jest mała. Pod tym warunkiem z chęcią przetransportuję cię w bezpieczne miejsce.

Zwrócił się do swego neoszympansiego kierowcy — To byłoby uprzejme i właściwe, prawda, kapralu?

Biedna szymka spojrzała przelotnie na Uthacalthinga, zbita z tropu. Wyznaczono ją do tego zadania, ponieważ znała siódmy galaktyczny. Ten fakt jednak bynajmniej nie wystarczał, by przeniknąć arkana tego, co się tu działo.

— Ttak, sir. To chyba byłby dobry uczynek.

Uthacalthing skinął głową i uśmiechnął się do Kaulta.

— No i proszę, mój drogi kolego. Nie tylko słuszny, ale i dobry. To pięknie, kiedy my, starsi, możemy uczyć się podobnej mądrość od nad wiek rozwiniętych i uwzględniać ich rady w swoich działaniach, nieprawdaż?

Po raz pierwszy ujrzał, jak Thennanianin mrugnął. Promieniował od niego niepokój. Na koniec jednak ulga wzięła górę nad podejrzeniem, że robią z niego durnia. Kault pokłonił się Uthacalthingowi, po czym, ponieważ Tymbrimczyk włączył ją do konwersacji, dodał przelotny, płytki ukłon dla małej szymki.

— Dziękuję w imieniu moich podopiecznych i własssnym — powiedział w kiepskim anglicu. Następnie strzelił kolcami na łokciach i jego ynniańscy podopieczni ruszyli za nim, gdy gramolił się do śmigacza. Zamykająca się osłona odcięła wreszcie rażące światło bijące z kopuły. Szymy z Biblioteki popatrzyły na Uthacalthinga z wdzięcznością. Śmigacz uniósł się na swej poduszce grawitacyjnej i ruszył szybko naprzód. Szymka otworzyła przed Uthacalthingiem drzwi jego własnego, kołowego pojazdu. Tymbrimczyk rozpostarł jednak ramiona i zaczerpnął głęboko tchu.

— Myślę, że nieźle byłoby się przespacerować — powiedział do niej. — Ambasada jest niedaleko stąd. Dlaczego nie weźmiesz sobie kilku godzin wolnego, żeby spędzić ten czas z rodziną i przyjaciółmi?

— Aale, ser…

— Nic mi się nie stanie — powiedział zdecydowanym tonem. Ukłonił się i poczuł, jak pod wpływem tej prostej uprzejmości szymkę ogarnęła niewinna radość. Odwzajemniła mu się głębokim ukłonem.

Zachwycające stworzenia — pomyślał Uthacalthing, spoglądając za oddalającym się samochodem. — Spotkałem nawet kilka neoszympansów, które miały przebłyski autentycznego poczucia humoru.

Mam nadzieję, że ten gatunek ocaleje.

Zaczął iść. Wkrótce zostawił za sobą zgiełk Biblioteki i znalazł się w dzielnicy willowej. Wiatr oczyścił nocne powietrze, a łagodne światła miasta nie odpędzały migoczących gwiazd. O tej porze wstęga galaktyki przypominała nierówne pasmo diamentów przebiegające w poprzek nieba. Nie można było dostrzec żadnych śladów bitwy, która toczyła się w kosmosie. Ta bitwa, a raczej potyczka, była zbyt mała, by je zostawiać.

Wszędzie wokół Uthacalthinga rozbrzmiewały odgłosy świadczące o tym, że ten wieczór jest inny niż wszystkie. Słychać było odległe syreny i warkot przelatujących nad jego głową pojazdów powietrznych. Przy niemal każdej ulicy dobiegały do niego czyjeś krzyki… głosy ludzi i szymów wyrażających wrzaskiem czy szeptem frustrację oraz strach. Na emocjonalnym poziomie empatii fale uderzały o siebie nawzajem, tworząc pianę uczuć. Jego korona nie mogła uciec od lęku, z jakim tubylcy oczekiwali nadejścia poranka.

Uthacalthing starał się nie dopuszczać go do siebie, gdy wędrował słabo oświetlonymi ulicami, wzdłuż których rosły ozdobne drzewa.

Zanurzył witki w kipiący potok emocji i uformował nad sobą nowy, niezwykły glif. Unosił się on w powietrzu, bezimienny i straszliwy — odwieczna groźba czasu.

Tymbrimczyk uśmiechnął się w prastary, szczególny sposób. W tej chwili nikt, nawet w ciemności, w żadnym wypadku nie mógłby go wziąć za człowieka.

Istnieje wiele dróg… — pomyślał, po raz kolejny napawając się otwartymi, niezdyscyplinowanymi niuansami anglicu.

Zostawił to, co stworzył, by unosiło się w powietrzu, rozwiewając się powoli za jego plecami, i ruszył naprzód pod zataczającym powolny krąg kobiercem gwiazd.



10. Robert

Robert obudził się na dwie godziny przed świtem.

Przeżywał okres dezorientacji, podczas którego niezwykłe uczucia i wyobrażenia towarzyszące sennym marzeniom rozpraszały się powoli. Potarł oczy, by uwolnić się od mętnego, ogłupiającego chaosu w głowie.

Przypomniał sobie, że biegł. Biegł tak, jak to się czasem robi, jednak tylko we śnie — długimi, płynącymi w powietrzu krokami, które ciągnęły się przez mile i zdawały się niemal nie dotykać ziemi. Wokół niego unosiły się zmienne, niewyraźne kształty, tajemnice i na wpół ukształtowane wyobrażenia, które wymykały się z jego zasięgu, gdy tylko budzący się umysł próbował je przywołać.

Spojrzał na Athaclenę, która leżała obok niego we własnym śpiworze. Jej brązowy tymbrimski kołnierz — ten zwężający się ku dołowi hełm z miękkiej, brunatnej sierści — był nastroszony. Srebrzyste witki jej korony falowały delikatnie, jak gdyby starały się zbadać i schwytać coś niewidzialnego, co unosiło się w przestrzeni nad jej głową.

Westchnęła i wymruczała coś bardzo cicho — kilka krótkich fraz w szybkim, wysoce sylabicznym tymbrimskim dialekcie siódmego galaktycznego.

Być może to tłumaczyło jego niezwykłe sny. Odbierał ślady tego, co śniło się jej!

Obserwując falujące witki, mrugnął nagle. Przez krótki moment odnosił wrażenie, że coś tam było, coś unosiło się w powietrzu nad śpiącą nieziemską dziewczyną. To było podobne do… podobne do…

Robert zmarszczył brwi i potrząsnął głową. To nie było podobne do niczego. Wydawało mu się, że sama próba porównania tego do czegoś innego odegnała ową rzecz od niego w tej samej chwili, gdy o niej pomyślał.

Athaclena westchnęła i przewróciła się na drugi bok. Jej korona uspokoiła się. Nie było już więcej półdostrzegalnego migotania w mroku.

Robert wysunął się ze śpiwora i poszukał ręką butów, zanim stanął na nogi. Wymacywał po omacku drogę wokół wyniosłego kamiennego szpikulca, pod którym rozbili obóz. Światło gwiazd było tak słabe, że zaledwie pozwalało mu odnaleźć ścieżkę wiodącą między niezwykłymi monolitami.

Dotarł do wyniosłości zwróconej ku ciągnącemu się na zachód łańcuchowi górskiemu oraz północnym równinom po jego prawej ręce. Poniżej, tego usytuowanego na szczycie wzgórza punktu obserwacyjnego, rozciągało się, falujące łagodnie, ciemne morze lasu. Drzewa napełniały powietrze intensywnym, łagodnym aromatem.

Usiadł na ziemi, oparty plecami o kamienny szpikulec, i spróbował zastanowić się nad sytuacją.

Gdyby tylko ta podróż była jedynie przygodą. Idyllicznym interludium w górach Mulun w towarzystwie nieziemskiej piękności. Nie potrafił jednak zapomnieć, uciec przed pełną poczucia winy pewnością, że nie powinno go tu być. Naprawdę powinien znajdować się w towarzystwie kolegów z roku — w swej jednostce milicji — by wraz z nimi stawić czoła trudnościom.

Jednak tak się nie stało. Po raz kolejny stanowisko matki wywarło wpływ na jego życie. Nie po raz pierwszy Robert żałował, że jest synem polityka.

Patrzył na migocące gwiazdy, które tworzyły jasne pasma wyznaczające miejsce, gdzie spotykały się dwa spiralne ramiona galaktyki.

Być może, gdybym zaznał w życiu więcej przeciwności, mógłbym być lepiej przygotowany na to, co się zdarzy. Łatwiej by mi było pogodzić się z rozczarowaniem.

Nie chodziło tylko o to, że był synem Koordynatora Planetarnego ani o wszystkie korzyści, jakie przynosił mu ten status. Sprawa sięgała głębiej.


Przez całe dzieciństwo dostrzegał, że podczas gdy inni chłopcy potykali się, cierpiąc coraz większy ból, on zawsze jakoś potrafił poruszać się z gracją. Gdy większość gramoliła się na oślep, poprzez wstyd i zażenowanie, ku wiekowi młodzieńczemu i dojrzałości seksualnej, on sam wśliznął się w przyjemności i powodzenie z taką wygodą i łatwością, jakby zakładał stary but.

Jego matka — a również ojciec, gwiezdny wędrowiec Sam Tennace, gdy tylko zatrzymywał się na Garthu — zawsze podkreślali, że powinien obserwować wzajemne relacje łączące ze sobą jego rówieśników, a nie po prostu pozwalać się nieść fali wydarzeń i traktować to, co się stanie, jako nieuniknione. I rzeczywiście — zaczął dostrzegać, że w każdej grupie wiekowej była garstka podobnych do niego, dla których dorastanie było z jakiegoś powodu łatwiejsze. Przechodzili oni suchą stopą przez grzęzawisko wieku młodzieńczego, podczas gdy cała reszta wlokła się z wysiłkiem, nie posiadając się z radości, gdy od czasu do czasu udawało im się trafić na skrawek twardego gruntu. Wydawało się też, że wielu z owych szczęściarzy przyjmowało swój lepszy los tak, jak gdyby był on oznaką wybrania przez Boga. To samo dotyczyło najbardziej wziętych dziewcząt. Brak im było empatii, współczucia dla bardziej zwyczajnych dzieci.

Jeśli chodziło o Roberta, nigdy nie zależało mu na reputacji playboya. Mimo to z czasem ją zdobył, niemal wbrew woli. W jego sercu zaczęła narastać skrywana obawa — przesąd, z którego nikomu się nie zwierzał. Czy wszechświat wszystko równoważył? Czy odbierał, by zrekompensować to, co dał? Kult Ifni był uważany jedynie za żart gwiezdnych wędrowców, czasem jednak wszystko wydawało się zaaranżowane!

Byłoby głupotą przypuszczać, że trudności automatycznie czyniły ludzi twardszymi, a zarazem również mądrzejszymi. Znał wielu, którzy byli głupi, aroganccy i nikczemni, mimo że zaznali cierpienia.

A jednak…

Podobnie jak wielu innych ludzi zazdrościł niekiedy przystojnym, łatwo się przystosowującym, samowystarczalnym Tymbrimczykom. Choć według galaktycznych standardów byli młodym gatunkiem, w porównaniu z ludzkością byli jednak starzy i dobrze znali międzygwiezdne życie. Ludzkość odkryła rozsądek, pokój oraz naukę o umyśle zaledwie na pokolenie przed Kontaktem. Wciąż jeszcze istniało mnóstwo szaleństw, które należało usunąć z terrageńskiego społeczeństwa. W porównaniu z ludźmi Tymbrimczycy sprawiali wrażenie, że znają samych siebie nadzwyczaj dobrze.

Czy to jest zasadniczy powód, dla którego pociąga mnie Athaclena? W sensie symbolicznym to ona jest starsza i wie więcej ode mnie. Daje mi to szansę, by potykać się, okazując nieudolność, i cieszyć się tą rolą.

Wszystko to zbijało go z tropu. Robert nie był nawet pewien własnych uczuć. Spędzał przyjemnie czas w górach z Athacleną i było mu z tego powodu wstyd. Miał pełną goryczy pretensję do matki o to, że go tutaj wysłała, i z tego powodu również czuł się winny.

Och, gdyby tylko pozwolono mi walczyć!

Walka była przynajmniej prosta i łatwa do zrozumienia. Była odwieczna, honorowa i nieskomplikowana.

Robert podniósł pośpiesznie wzrok. Pośród gwiazd rozbłysnął na moment jakiś punkt. Gdy mu się przyglądał, zabłysnęły nagle dwa owe światła, a potem następne. Wyraźnie widoczne iskry lśniły wystarczająco długo, by mógł zapamiętać ich pozycje. Układały się we wzór zbyt regularny, by mógł być przypadkowy… dwadzieścia stopni jedna od drugiej, ponad równikiem, od Sfinksa aż do Batmana, gdzie czerwona planeta Tloona lśniła w samym środku pasa starożytnego bohatera. A więc zaczęło się.

Należało się spodziewać zniszczenia sieci synchronicznych satelitów, był jednak wstrząśnięty, że ujrzał to na własne oczy. Rzecz jasna fakt ten oznaczał, że do samego lądowania pozostało już niewiele czasu.

Robertowi zrobiło się ciężko na sercu. Miał nadzieję, że nie nazbyt wielu jego przyjaciół — ludzi i szymów — zginęło.

Nigdy nie miałem okazji sprawdzić, czy nie brakuje mi odwagi w naprawdę ważnych sprawach. Teraz może już nigdy nie dowiem się tego.

Podjął jednak jedną decyzję. Wykona zadanie, które mu wyznaczono — odprowadzi nie biorącą udziału w walce obcą istotę w góry, gdzie nie powinno jej grozić niebezpieczeństwo. Został mu jeszcze jeden obowiązek, który musiał wykonać w nocy, gdy Athaclena spała. Wrócił do ich bagaży tak cicho, jak tylko potrafił. Wyciągnął radio z dolnej lewej kieszeni swego plecaka i zaczął rozbierać je w ciemności.

Wykonał już połowę roboty, gdy kolejny jasny błysk sprawił, że podniósł wzrok, by spojrzeć na niebo na wschodzie. Płomienisty bolid przemknął przez lśniące pole gwiazd, pozostawiając za sobą żarzące się węgielki. Coś wchodziło szybko w atmosferę, płonąc podczas lotu.

Odpady wojny.

Robert podniósł się na nogi, by obserwować jak stanowiący dzieło rąk ludzkich meteor zostawia za sobą ognisty ślad na niebie. Zniknął za łańcuchem wzgórz odległych o nie więcej niż dwadzieścia kilometrów. Może znacznie bliżej.

— Niech Bóg was strzeże — szepnął do wojowników, którzy z pewnością walczyli na tym statku.

Nie obawiał się, że pobłogosławi nieprzyjaciół, było bowiem jasne która strona potrzebowała dziś w nocy pomocy. Która będzie jej potrzebowała jeszcze przez długi czas.



11. Galaktowie

Suzeren Poprawności poruszał się po mostku statku flagowego w krótkich podskokach, napawając się płynącą z tego przyjemnością. Żołnierze Gubru i Kwackoo uciekali mu pośpiesznie z drogi.

Może upłynąć wiele czasu, zanim gubryjski najwyższy kapłan będzie znowu mógł radować się podobną swobodą poruszania. Gdy już wylądują oddziały okupacyjne, suzeren nie będzie mógł postawić stopy na „ziemi” przez wiele miktaarów. Nie wolno mu było dotknąć gruntu planety leżącej tuż przed posuwającą się naprzód armadą, zanim nie zostanie zabezpieczona poprawność i nie osiągnie się pełnej konsolidacji.

Działań pozostałych dwóch dowódców sił inwazyjnych — Suzerena Wiązki i Szponu oraz Suzerena Kosztów i Rozwagi — nie krępowały podobne ograniczenia. Było to słuszne. Armia i biurokracja spełniały własne funkcje, lecz Suzerenowi Poprawności wyznaczono zadanie czuwania nad odpowiedniością zachowania gubryjskiej ekspedycji i aby to robić kapłan musiał pozostać na grzędzie.

Daleko po drugiej stronie mostka dowodzenia dawały się słyszeć narzekania Suzerena Kosztów i Rozwagi. Podczas małej, lecz zaciekłej utarczki ze stawiającymi opór ludźmi doszło do nieoczekiwanych strat. Każdy wyłączony z akcji statek stanowił w tych niebezpiecznych czasach cios dla sprawy Gubru.

Głupie, krótkowzroczne utyskiwanie — pomyślał Suzeren Poprawności. Materialne szkody wyrządzone przez opór ludzi były znacznie mniej istotne niż szkody etyczne i prawne. Ponieważ krótka bitwa była tak zacięta i przyniosła duże straty, nie można jej było po prostu zignorować. Trzeba będzie przyjąć ten fakt do wiadomości.

Ziemskie dzikusy czynem dały wyraz swego sprzeciwu wobec przybycia gubryjskiej mocy. Nieoczekiwanie uczyniły to skrupulatnie stosując się do Protokołów Wojny.

		Mogą być czymś więcej niż tylko zmyślnymi zwierzętami…
		Więcej niż zwierzętami…
		Być może ich i ich podopiecznych należy poddać badaniom…
		Poddać badaniom — zzuuun

Gest, jakim było stawienie oporu przez maleńką flotyllę Ziemian, oznaczał, że suzeren będzie musiał pozostać na grzędzie przynajmniej przez początkowy okres okupacji. Będzie teraz musiał znaleźć usprawiedliwienie, jakiś casus belli, który pozwoli Gubru ogłosić Pięciu Galaktykom, że dzierżawa, w jaką oddano Ziemianom Garth, utraciła ważność.

Dopóki się to nie stanie, obowiązywały Zasady Wojny i Suzeren Poprawności zdawał sobie sprawę, że wymuszając ich przestrzegania popadnie w konflikt z dwoma pozostałymi dowódcami — swymi przyszłymi kochankami i rywalami. Właściwa linia postępowania wymagała, by panowało między nimi napięcie, nawet jeśli część praw, których przestrzeganie kapłan miał za zadanie wymusić, wydawała mu się w głębi ducha głupia.

		Och, oby nadszedł ten czas i to wkrótce…
		Wkrótce, gdy zostaniemy zwolnieni z zasad — zzuuun
		Wkrótce, gdy Zmiana nagrodzi cnotliwych…
		Gdy wrócą Przodkowie — zzuuun

Suzeren nastroszył puchowe upierzenie i rozkazał jednemu ze swych przybocznych — puszystemu, niewzruszonemu Kwackoo — przyniósł mu szczotkę i piórodmuch.

		Ziemianie popełnią błąd…
		Dadzą nam pretekst — zzuuun



12. Athaclena

Rankiem Athaclena wyczuła, że w nocy coś się wydarzyło, lecz Robert nie chciał udzielać pełnych odpowiedzi na jej pytania, a jego prymitywna, lecz skuteczna osłona empatyczna zablokowała by kennowania.

Athaclena próbowała nie czuć urazy. Ostatecznie jej ludzki przyjaciel zaczynał się dopiero uczyć korzystania ze swych skromnych talentów. Nie mógł znać wielu subtelnych sposobów, jakich mógł użyć empata, aby okazać, że pragnie, by pozostawiono go w spokoju. Robert potrafił tylko zamknąć drzwi na głucho.

Podczas śniadania panowała cisza. Gdy Robert się odzywał, odpowiadała mu monosylabami. Logicznie rzecz biorąc Athaclena potrafiła zrozumieć jego powściągliwość, nie było jednak żadnej zasady, która by mówiła, że ona musi być otwarta. Tego ranka grzbiety górskie zwieńczone były nisko wiszącymi chmurami. Szeregi, pokrytych drobnymi wyniosłościami, kamiennych szpikulców cięły te obłoki na plasterki. Widok ten sprawiał niesamowite, złowieszcze wrażenie. Wędrowali w milczeniu przez postrzępione kosmyki zimnej mgły. Stopniowo wspinali się coraz wyżej, podgórzem prowadzącym ku górom Mulun. Powietrze stało nieruchomo. Wydawało się, że unosi się w nim nieokreślone napięcie, którego Athaclena nie potrafiła zidentyfikować. Szarpało ono jej umysł, przywołując nieproszone wspomnienia.

Przypomniała sobie czas, gdy wyruszyła w towarzystwie matki w północne góry Tymbrimu. Jechały na gurwalach po ścieżce, odrobinę tylko szerszej od tej, by wziąć udział w Ceremonii Wspomagania zorganizowanej dla Tytlalów.

Uthacalthing wyjechał z misją dyplomatyczną i nikt jeszcze nie wiedział, z jakiego rodzaju transportu jej ojciec będzie mógł skorzystać podczas podróży powrotnej. Było to nadzwyczaj istotne pytanie, gdyż o ile uda mu się pokonać całą drogę przez hiperprzestrzeń poziomu A, to używając punktów transferowych, będzie mógł wrócić do domu za sto dni lub nawet szybciej. Jeśli jednak będzie zmuszony do podróży przez poziom D albo — co jeszcze gorsze — przez normalną przestrzeń, Uthacalthing mógłby być nieobecny przez całą resztę ich naturalnego życia.

Służba Dyplomatyczna starała się udzielać informacji rodzinom swych wyższych urzędników, gdy tylko podobne sprawy zostały wyjaśnione, tym razem jednak zajęło im to stanowczo zbyt wiele czasu. Athaclena i jej matka zaczęły zakłócać porządek publiczny, wysyłając na całą okolicę nieprzyjemne impulsy niepokoju. W tym momencie dano im uprzejmie do zrozumienia, że powinny na jakiś czas wyjechać z miasta. Służba zaoferowała im bilety pozwalające na obserwację przejścia przedstawicieli Tytlalów przez kolejny rytuał dojrzewania na długiej ścieżce Wspomagania.

Zręcznie utrzymywana osłona umysłu Roberta przypomniała jej, jak Mathicluanna trzymała swój ból pod ścisłą kontrolą podczas tej powolnej jazdy prowadzącej pomiędzy pokryte fioletowym szronem wzgórza. Matka i córka niemal nie odzywały się do siebie, gdy mijały rozległe, pozostawione odłogiem rezerwaty, aż wreszcie dotarły na porośniętą trawą równinę wewnątrz pradawnej kaldery wulkanu. Tam, w pobliżu samotnego, symetrycznego wzniesienia, tysiące Tymbrimczyków zebrały się w pobliżu roju baldachimów o jaskrawych barwach, by być świadkami Akceptacji i Wyboru Tytlalów.

Przybyli obserwatorzy z wielu znamienitych klanów gwiezdnych wędrowców — Synthianie, Kantenowie, Mrgh’4luargi i, rzecz jasna, stadko śmiejących się w głos ludzi. Ziemianie spotykali się ze swymi tymbrimskimi sojusznikami przy stołach z zakąskami. Bawili się świetnie i głośno. Athaclena przypomniała sobie, co poczuła wtedy, ujrzawszy tak wiele tych bezrzęskowych, hałaśliwych istot.

Czy naprawdę byłam aż taką snobką? — zadała sobie pytanie.

Prychała pogardliwie słysząc harmider, jaki robili ludzie swym głośnym, niskim śmiechem. Wszędzie zapuszczali spojrzenia swych niezwykłych, szerokich i płaskich twarzy. Stąpali wyniośle, demonstrując wydatne mięśnie. Nawet ich kobiety przywodziły na myśl karykatury tymbrimskich ciężarowców.

Rzecz jasna, wówczas Athaclena dopiero od niedawna wkroczyła w wiek młodzieńczy. Teraz, po zastanowieniu, przypomniała sobie, że jej współplemieńcy zachowywali się z równie przesadnym entuzjazmem jak ludzie. Wymachiwali rękami w skomplikowanych gestach i wypełniali powietrze iskrami przelotnych, migotliwych glifów. Ostatecznie był to wielki dzień. Tytlale mieli „wybrać” swych opiekunów oraz nowych Sponsorów Wspomagania.

Pod jasnymi baldachimami spoczywali rozmaici dygnitarze. Rzecz jasna, bezpośredni opiekunowie Tymbrimczyków, Caltmourowie, nie mogli się stawić, gdyż w tragiczny sposób wyginęli. Ich barwy oraz godło wystawiono jednak, by uczcić tych, którzy dali Tymbrimczykom dar rozumu.

Przybyłych uhonorowała jednak delegacja szczebioczących Brma o szczudłowatych nogach, którzy dawno, dawno temu wspomogli Caltmourów.

Athaclena pamiętała, że aż wciągnęła powietrze, a jej korona zaskwierczała z zaskoczenia, gdy ujrzała kolejny kształt zwinięty pod ciemnobrązowym nakryciem, wysoko na ceremonialnym wzgórzu. To był Krallnith! Najstarszy gatunek opiekunów w ich linii przysłał przedstawiciela! Krallnithowie popadli już w niemal całkowite odrętwienie. Większą część swego ginącego entuzjazmu poświęcali niezwykłym formom medytacji. Powszechnie uważano, że nie przetrwają już wielu epok. Był to zaszczyt, iż jeden z nich zjawił się na ceremonii, by zaoferować swe błogosławieństwo najmłodszym członkom klanu.

W centrum uwagi znajdowali się, oczywiście, sami Tytlale. Mimo że przywdziali krótkie, srebrzyste szaty, wyglądem przypominali ziemskie stworzenia znane jako wydry. Gdy tytlalscy legatariusze przygotowywali się do swego najświeższego obrządku Wspomagania, promieniowała od nich uzasadniona duma.

— Spójrz — wskazała ręką matka.

— Tytlale wybrali na swego reprezentanta poetę-muzę, Sustruka. Czy pamiętasz, jak go spotkałaś, Athacleno?

Oczywiście, że pamiętała. Upłynął zaledwie rok od chwili, gdy Sustruk złożył wizytę w ich domu w mieście. Uthacalthing przyprowadził tytlalskiego geniusza, na krótko przed wyruszeniem w swą ostatnią misję, aby mógł on poznać jego żonę i córkę.

— Poezja Sustruka to prymitywne ramoty — mruknęła Athaclena.

Mathicluanna spojrzała na nią ostro, po czym jej korona zafalowała. Glif, który uformowała, zwał się sh’cha’kuon — mroczne zwierciadło, które jedynie matka potrafi postawić przed swym dzieckiem. Ukazało ono całą złośliwość Athacleny w taki sposób, że dziewczyna mogła to łatwo dostrzec. Odwróciła wzrok, zawstydzona.

Ostatecznie było niesprawiedliwością winić biednych Tytlalów za to, ze przypominali jej o nieobecnym ojcu.

Ceremonia była rzeczywiście piękna. Glifowy chór Tymbrimczyków ze świata kolonialnego Juthtath wykonał „Apoteozę Lerensinich”. Nawet nagogłowi ludzie wybałuszyli oczy i rozdziawili usta z zachwytu, najwyraźniej kennując coś z unoszących się w powietrzu skomplikowanych harmonii. Jedynie prostoduszni, niemożliwi do przeniknięcia thennańscy ambasadorowie sprawiali wrażenie nieporuszonych. Najwyraźniej jednak nie mieli pretensji o to, że wyłączono ich z zabawy.

Następnie brmański śpiewak Kuff-Kuff’t zanucił starożytny atonalny pean na cześć Przodków.

Najgorsza chwila dla Athacleny nadeszła, gdy pogrążone w milczeniu audytorium wysłuchało kompozycji przygotowanej specjalnie na tę okazję przez jednego z dwunastu Wielkich Marzycieli Ziemi, wieloryba o imieniu Pięć Spiral Bąbelków. Choć wielorybów oficjalnie nie uważano za istoty rozumne, nie przeszkadzało to jednak, że ceniono je i szanowano. Fakt, że mieszkały na Ziemi pod opieką ludzi — „dzikusów” — był kolejną przyczyną urazy, jaką żywiły do tych ostatnich niektóre z bardziej konserwatywnych klanów Galaktów.

Athaclena przypomniała sobie, że usiadła i zakryła uszy, podczas gdy wszyscy pozostali kołysali się radośnie w rytm niesamowitej muzyki skomponowanej przez walenia. Dla niej było to gorsze niż odgłos walących się domów. Spojrzenie Mathicluanny stanowiło wyraz jej niepokoju: Moja niezwykła córko, cóż mamy z tobą zrobić?

Przynajmniej jednak matka Athacleny nie czyniła jej wymówek na głos czy za pośrednictwem glifu, co okryłoby ją wstydem w miejscu publicznym.

Wreszcie, ku jej wielkiej uldze, koncert się skończył. Nadeszła kolej na tytlalską delegację: moment Akceptacji i Wyboru.

Prowadzona przez swego wielkiego poetę Sustruka delegacja zbliżyła się do leżącego na wznak krallnithskiego dygnitarza i pokłoniła mu nisko. Następnie Tytlale złożyli hołd reprezentantom Brma, po czym wyrazili uprzejmą uległość ludziom i innym obcym gościom należącym do klasy opiekunów.

Tymbrimski Mistrz Wspomagania otrzymał hołd jako ostatni. Sustruk i jego małżonka — tytlalską uczona imieniem Kihimik — wystąpili przed resztę delegacji jako para partnerów wybrana spośród wszystkich innych na „reprezentantów gatunku”. Odpowiadali na zmianę, gdy Mistrz Wspomagania odczytywał listę ceremonialnych pytań i z namaszczeniem notował ich odpowiedzi.

Następnie krytycy z Galaktycznego Instytutu Wspomagania poddali ich oboje badaniom.

Jak dotąd była to czysto formalna wersja Testu Rozumności czwartej Fazy. Teraz jednak pojawiła się pewna przeszkoda, która mogła sprawić, że Tytlale obleją egzamin. Jednym z Galaktów kierujących skomplikowane instrumenty na Sustruka i Kihimik była Soranka… a Soranie nie byli przyjaciółmi klanu Athacleny. Być loże szukała ona pretekstu, wszystko jedno jakiego, który pozwoliłby jej zawstydzić Tymbrimczyków przez odrzucenie ich podopiecznych.

Pod kalderą ukryto dyskretnie sprzęt, który bardzo wiele kosztował gatunek Athacleny. Badania, jakim poddano Tytlalów, transmitowano na żywo na całe Pięć Galaktyk. Było dzisiaj wiele powodów do dumy, istniały też jednak pewne możliwości upokorzenia.

Rzecz jasna, Sustruk i Kihimik zdali test z łatwością. Pokłonili się nisko przed każdym z obcych egzaminatorów. Jeśli Soranka była rozczarowana, nie okazała tego po sobie.

Delegacja pokrytych futrem, krótkonogich Tytlalów wspięła się spokojnym krokiem na oczyszczony z roślinności krąg na szczycie wzgórza. Zaczęli śpiewać, kołysząc się z kończynami zwisającymi swobodnie w ten dziwaczny sposób, tak pospolity wśród stworzeń z ich rodzinnej planety — pozostawionego odłogiem świata, na którym rozwinęli się do stadium przedrozumności. Tam odnaleźli ich Tymbrimczycy, którzy zaadoptowali ich celem poddania długotrwałemu procesowi Wspomagania.

Technicy nastawili na nich wzmacniacz, który przedstawi wszystkim zebranym oraz miliardom widzów na innych światach wybór, jakiego dokonali Tytlale. Basowe dudnienie pod ich stopami świadczyło o pracy potężnych silników.

Teoretycznie można było nawet wyrzec się opiekunów i całkowicie porzucić Wspomaganie, lecz reguł i zastrzeżeń było tak wiele, że w praktyce niemal nigdy na to nie pozwalano. Zresztą tego dnia nie spodziewano się niczego w tym rodzaju. Tymbrimczycy byli w znakomitych stosunkach ze swymi podopiecznymi.

Mimo to, gdy Rytuał Akceptacji zbliżał się do końca, przez tłum przebiegł suchy, niespokojny szelest. Kołyszący się Tytlanie wydali z siebie jęk. Ze wzmacniacza dobiegło niskie brzęczenie. Nad zebranymi ukształtował się holograficzny obraz. Tłum ryknął z pełnego aprobaty śmiechu. Pojawiła się, rzecz jasna, twarz Tymbrimczyka i to takiego, którego wszyscy natychmiast poznali. Był to Oshoyoythuna, Kpiarz Miasta Foyon. Zatrudnił on kilku Tytlałów jako pomocników w części swych najgłośniejszych dowcipów.

Było oczywiste, że Tytlale ponownie zatwierdzą Tymbrimczyków jako swoich opiekunów, lecz wybór na symbol Oshoyoythuny oznaczał znacznie więcej! Wyrażał dumę Tytlalów z tego, co naprawdę oznaczało członkostwo w ich klanie.

Gdy już umilkł aplauz i śmiech, została jeszcze tylko ostatnia część ceremonii — wybór Nadzorcy Stadium, gatunku, który będzie przemawiał w imieniu Tytlalów podczas następnej fazy ich Wspomagania. Ludzie, w swym dziwnym języku, nazywali go wspomaganiową położną.

Nadzorca Stadium musiał być gatunkiem wywodzącym się spoza klanu Tymbrimczyków. Choć funkcja ta miała przede wszystkim charakter ceremonialny, nadzorca miał prawo interweniować w obronie podopiecznego gatunku, jeśli wyglądało na to, że w procesie Wspomagania dochodzi do zakłóceń. W przeszłości błędne wybory nieraz doprowadzały do okropnych problemów.

Nikt nie miał pojęcia, jaki gatunek wybrali Tytlale. Była to jedna z nielicznych decyzji, które nawet najbardziej wścibscy opiekunowie, jak na przykład Soranie, musieli pozostawiać swym wychowankom.

Sustruk i Kihimik zanucili raz jeszcze. Nawet ze swego miejsca z tyłu tłumu Athaclena wyczuwała, że mali, kudłaci podopieczni cieszą się na coś coraz mocniej. Te niewyrośnięte diabły coś wykombinowały, to było pewne!

Ziemia znowu się zatrzęsła. Wzmacniacz zahuczał raz jeszcze i holograficzne projektory uformowały ponad wierzchołkiem wzgórza błękitne zmętnienie. W jego wnętrzu zdawały się unosić jakieś mroczne kształty poruszające się błyskawicznie w różne strony, jak w podświetlonej z przeciwnej strony wodzie.

Korona nie przekazywała jej żadnych wskazówek, gdyż obraz miał charakter czysto wizualny. Zazdrościła ludziom ich ostrzejszego wzroku, gdyż z sektora, gdzie zebrała się większość Ziemian, dobiegł okrzyk zaskoczenia. Wszędzie wokół niej Tymbrimczycy wstawali z miejsc, wytrzeszczając oczy. Athaclena mrugnęła, po czym wraz z matką zjednoczyła się z resztą w pełnym zdumienia niedowierzaniu.

Jeden z mrocznych kształtów podpłynął bliżej i zatrzymał się, demonstrując audytorium w szerokim, szczelinowym uśmiechu długie, ostre jak igły zęby. Jego oko lśniło, zaś z połyskującego, szarego czoła wznosiły się pęcherzyki powietrza.

Pełne zdumienia milczenie przedłużało się. Na całe pole gwiazd Ifni, nikt się nie spodziewał, że Tytlale wybiorą delfiny!

Przybyli z wizytą Galaktowie oniemieli. Neodelfiny… ależ drugi nieziemskich podopiecznych gatunków był najmłodszą, oficjalnie uznaną za rozumną, rasą w całych Pięciu Galaktykach, znacznie młodszą niż sami Tytlale! To nie miało precedensu. To było zdumiewające.

To było…

Zabawne! Tymbrimczycy zaczęli wiwatować. Rozległ się ich śmiech, wysoki i czysty. Korony jak jedna wystrzeliły, iskrząc się, ku górze w pojedynczy, połyskujący glif aprobaty, tak jaskrawy, iż wydawało się, że nawet thennański ambasador mrugnął, dostrzegając coś. Widząc, że ich sojusznicy nie czują się obrażeni, ludzie dołączyli do nich. Gwizdali i uderzali dłonią o dłoń z onieśmielającą energią.

Kihimik pokłoniła się, podobnie jak większość zebranych Tytlalów, na znak akceptacji wyrazów uznania ze strony ich opiekunów. To byli dobrzy podopieczni. Wyglądało na to, że zadali sobie dużo trudu, by przygotować celny żart na ten ważny dzień. Tylko sam Sustruk stał sztywno z tyłu, nadal dygocząc z napięcia.

Wszędzie wokół Athacleny wzbierały fale aprobaty i radości. Usłyszała, jak jej matka zaczęła śmiać się razem z innymi.

Sama jednak wycofała się. Przepychała się przez krzyczący z radości tłum, aż znalazła wystarczająco wiele miejsca, by odwrócić się i zacząć biec. Gnała wciąż przed siebie w pełnym przypływie gheer, aż wreszcie minęła krawędź kaldery i mogła zejść po ścieżce w dół, poza zasięg wzroku i słuchu. Tam, ponad piękną Doliną Zalegających Cieni, padła na ziemię wstrząsana falami reakcji enzymatycznej. Ten okropny delfin…

Od tego czasu nigdy nie wyznała nikomu, co dostrzegła tego dnia w oku wizerunku walenia. Ani matce, ani nawet ojcu nie powiedziała prawdy… tego, że głęboko w wyświetlonym hologramie wyczuła glif mający swój początek w samym Sustruku, tytlalskim poecie.

Zebrani sądzili, że wszystko to było wielkim żartem, wspaniałą blagą. Uważali, że wiedzą dlaczego Tytlale wybrali najmłodszych z ziemskich gatunków na swego Nadzorcę Stadium… by uczcić swój klan wspaniałym, nieszkodliwym dowcipem. Wydawało się, że wybierając delfiny Tytlale powiedzieli, że niepotrzebny im obrońca i że kochają swych tymbrimskich opiekunów bez żadnych zastrzeżeń. Ponadto wybierając drugi gatunek ludzkich podopiecznych, wsadzili szpilę tym starym, drętwym klanom Galaktów, które tak potępiały Tymbrimczyków za przyjaźń z dzikusami. To był piękny gest. Zachwycający.

Czyżby więc Athaclena była jedyną osobą, która dostrzegła ukrytą prawdę? A może był to tylko wytwór jej wyobraźni? W wiele lat później, na odległej planecie, wciąż drżała na wspomnienie tego dnia.

Czy tylko ona odebrała trzecią składową harmoniczną Sustruka — śmiech, ból i dezorientację? Poeta-muza zmarł w niewiele dni po tym epizodzie i zabrał swą tajemnicę do grobu.

Wydawało się, iż jedynie ona wyczuła, że ceremonia wcale nie była żartem i że obraz uformowany przez Sustruka nie wywodził się z jego myśli, lecz z głębi czasu! Tytlale naprawdę wybrali swych obrońców i ich decyzja była rozpaczliwie poważna.

Teraz, w zaledwie kilka lat później. Pięć Galaktyk ogarnął zamęt z powodu odkryć dokonanych przez pewien mało znany podopieczny gatunek, najmłodszy ze wszystkich. Delfiny.

Och, Ziemianie — myślała, podążając w ślad za Robertem coraz wyżej pomiędzy góry Mulun. — Coście uczynili?

Nie, to nie było odpowiednie pytanie.

Czym, och, czym macie zamiar się stać?

Tego popołudnia wędrowcy natrafili na spory obszar porośnięty bluszczem talerzowym. Pole połyskujących roślin o szerokich liściach pokrywało południowo-wschodni stok grani niczym zielone, nachodzące na siebie łuski na boku jakiejś wielkiej, drzemiącej bestii. Droga prowadząca w góry była zablokowana.

— Idę o zakład, że zastanawiasz się, jak przejdziemy przez to wszystko na drugą stronę? — odezwał się Robert.

— Ten stok wygląda zdradziecko — przyznała Athaclena. — I ciągnie się daleko w obie strony. Przypuszczam, że będziemy musieli zawrócić.

Na obrzeżach umysłu Roberta można jednak było wyczuć coś, co sprawiało, iż nie wydawało się to prawdopodobne.

— To fascynujące rośliny — powiedział, gdy przykucnął przy jednym z talerzy — o przypominającej tarczę odwróconej czarze o średnicy niemal dwóch metrów. Złapał za jego krawędź i szarpnął mocno do tyłu, odciągając jeden ze ściśle przylegających do siebie talerzy, aż wreszcie Athaclena mogła dostrzec mocny, elastyczny korzeń wyrastający z jego środka. Podeszła bliżej, by pomóc mu ciągnąć, ciekawa, co też chce przez to osiągnąć.

— Kolonia wypączkowuje nową generację tych kapeluszy co kilka tygodni. Następna warstwa zachodzi na poprzednią — wyjaśnił Robert. Chrząknął z wysiłku i naciągnął mocno włóknisty korzeń. — Późną jesienią ostatnie warstwy kapeluszy zakwitają i stają się cienkie jak bibułki. Następnie odrywają się i unoszą na silnym, zimowym wietrze prosto w niebo. Są ich miliony. Uwierz mi, to wspaniały widok — te wszystkie tęczowe latawce szybujące pod chmurami, choć stanowią zagrożenie dla lotników.

— A więc to są nasiona? — zapytała Athaclena.

— Cóż, właściwie nośniki zarodników. Ponadto większość strąków zaśmiecających wczesną zimą Sind jest jałowa. Wygląda na to, że bluszcz talerzowy był zależny od zapylania przez jakieś stworzenie, które wyginęło podczas Bururalskiej Masakry. Kolejny problem, z którym muszą się uporać specjaliści od odnowy ekologicznej — Robert wzruszył ramionami. — Teraz jednak, wiosną, te młode kapelusze są sztywne i mocne. Trzeba się będzie trochę pomęczyć, żeby któryś odciąć.

Robert wyciągnął nóż, wsunął rękę pod kapelusz rośliny i zaczął piłować mocno naprężone włókna łodygi, które go przytrzymywały.Puściły nagle. Athaclena upadła na plecy. Pokaźnych rozmiarów talerz wylądował na niej.

— Kurczę! Przepraszam cię, Clennie.

Wyczuła, ze Robert starał się stłumić śmiech, gdy pomagał jej wydostać się spod ciężkiego kapelusza.

Jak to chłopak… — pomyślała.

— Nic ci nie jest?

— Nic — odparła ozięble. Otrzepała się z piasku. Odwrócona wewnętrzna, wklęsła strona talerza przypominała puchar z grubą, centralną szypułką z postrzępionych, kleistych włókien.

— Świetnie. W takim razie możesz mi pomóc to zanieść na tamten piaszczysty nasyp, koło urwiska.

Obszar porośnięty talerzowym bluszczem rozciągał się wokół najwyższego punktu grani, otaczając go z trzech stron. Oboje dźwignęli odcięty kapelusz i zanieśli w miejsce, gdzie zaczynała się wyboista, zielona pochyłość, po czym położyli go wewnętrzną stroną ku górze.

Robert zabrał się do czyszczenia nierównego wnętrza talerza. Po kilku minutach cofnął się, by obejrzeć swe dzieło.

— To powinno wystarczyć — trącił talerz stopą. — Twój ojciec chciał, żebym ci pokazał tyle Garthu, ile tylko zdołam. Moim zdaniem twoja edukacja byłaby zdecydowanie niekompletna, gdybym nie nauczył cię jeździć na bluszczu talerzowym.

Athaclena przeniosła wzrok ze stojącego do góry dnem talerza na porośnięty śliskimi kapeluszami stok.

— Czy masz zamiar…

Robert jednak ładował już ich ekwipunek do odwróconej czaszy.

— Robercie, to chyba żart.

Wzruszył ramionami i spojrzał na nią z ukosa.

— Jeśli chcesz, możemy się cofnąć o milę czy dwie i znaleźć okrężną drogę.

— A więc nie żartujesz.

Athaclena westchnęła. Było wystarczająco nieprzyjemne, że ojciec oraz przyjaciele na rodzinnej planecie uważali, iż jest zbyt bojaźliwa. Nie mogła cofnąć się przed wyzwaniem rzuconym przez tego człowieka.

— No dobrze, Robercie. Pokaż mi, jak to się robi.

Robert wkroczył na talerz i sprawdził jego równowagę, po czym skinął ręką, każąc jej pójść w swe ślady. Wdrapała się do chybotliwego kielicha i usiadła w miejscu, które wskazał jej Robert — przed nim — z kolanami po obu stronach centralnej łodygi.

Wtedy właśnie, gdy jej korona falowała w nerwowym podnieceniu, Athaclena ponownie wyczuła coś, co sprawiło, że złapała konwulsyjnie za przypominające w dotyku gumę boki talerza, który się zakołysał.

— Hej! Uważaj, dobra? O mało byś nas nie przewróciła! Athaclena chwyciła go za ramię. Zbadała pośpiesznie rozpościerającą się w dole dolinę. Wokół całej jej twarzy zatrzepotała mgiełka maleńkich witek.

— Znowu to kennuję. Jest tam na dole, Robercie. Gdzieś w lesie!

— Co? Co jest na dole?

— Istota, którą wtedy wykennowałam! Stworzenie nie będące człowiekiem ani szympansem! Przypominało trochę oba te gatunki, ale było odmienne. Bije od niego Potencjał!

Robert osłonił oczy dłonią.

— Gdzie? Czy możesz wskazać ręką kierunek? Athaclena skupiła się, usiłując zlokalizować słabe wyładowania energii.

— Znik… zniknęło — westchnęła wreszcie. Od Roberta promieniowała nerwowość.

— Czy jesteś pewna, że to nie był po prostu szym? Jest ich mnóstwo pośród tych wzgórz. Poszukiwacze działek i pracownicy wydziału ochrony.

Athaclena wyrzuciła z siebie glif panalq, po czym, przypomniawszy sobie, iż było wątpliwe, by Robert zauważył iskrzącą esencję frustracji, wzruszyła po ludzku ramionami, co wyrażało mniej więcej ten sam stan emocjonalny.

— Nie, Robercie. Nie zapominaj, że spotkałam wiele neoszympansów. Istota, którą wyczułam, była inna! Po pierwsze, mogłabym przysiąc, że nie jest w pełni rozumna. Było tam też poczucie smutku, uśpionej siły…

Zwróciła się w stronę Roberta, ogarnięta nagłym podnieceniem.

— Czy mógł to być „Garthianin”? Och, pośpieszmy się! Może uda się nam do niego zbliżyć!

Usadowiła się na centralnym słupku i spojrzała z nadzieją na Roberta.

— Sławna tymbrimska zdolność przystosowania — westchnął. — Nagle gorąco zapragnęłaś zjechać! A ja miałem nadzieję, że uda mi się zaimponować tobie i podniecić jazdą, od której oczy wyjdą ci na wierzch.

Chłopcy — pomyślała ponownie, potrząsając z wigorem głową. — Jak może im przyjść do głowy coś takiego, nawet żartem?

— Przestań się zgrywać. Jedźmy już! — nalegała.

Usiadł na liściu za jej plecami. Athaclena chwyciła go mocno za kolana. Jej witki falowały tuż obok jego twarzy, lecz Robert się na nie uskarżał.

— No dobra. Ruszamy.

Jego stęchła, ludzka woń otaczała ją. Odepchnął się i talerz zaczął ześlizgiwać się w dół.


Wszystkie wspomnienia wróciły do Roberta, gdy ich prowizoryczne sanie zaczęły przyśpieszać, ślizgając się, podskakując na gładkich, wypukłych kapeluszach bluszczu talerzowego. Athaclena ściskała mocno jego kolana. Jej chichot był wyższy od śmiechu ludzkiej dziewczyny i bardziej niż on przypominał głos dzwonu. Robert również śmiał się i krzyczał. Trzymał Athaclenę i pochylał się to w jedną, to w drugą stronę, by sterować szaleńczo podskakującymi saniami.

Miałem chyba z jedenaście lat, kiedy ostatnio to robiłem.

Każdy wstrząs i podskok sprawiał, że serce waliło mu mocniej. Nawet zjeżdżalnia grawitacyjna w wesołym miasteczku nie mogła się z tym równać! Athaclena wydała z siebie pisk radości, gdy wyskoczyli w górę i ponownie wylądowali, odbijając się sprężyście. Jej korona zmieniła się w burzę srebrzystych witek, które zdawały się krzycz podniecenia.

Mam tylko nadzieję, że pamiętam, jak się tym kieruje.

Być może wyszedł z wprawy. Możliwe też, że obecność Athacleny rozproszyła jego uwagę. Tak czy inaczej Robert zareagował odrobinę za późno, gdy pniak prawiedębu — pozostałość po lesie, który ongiś porastał ten stok — pojawił się nagle na ich drodze.


Athaclena roześmiała się zachwycona, gdy Robert wychylił się daleko w lewą stronę, zakręcając szaleńczo ich prymitywną łodzią. W chwili gdy wyczuła nagłą zmianę jego nastroju, ruch wirowy talerza wymknął się już spod kontroli, zamieniając się w upadek. Czasza wpadła na coś niewidocznego i skręciła gwałtownie pod wpływem uderzenia. Zawartość sań wyleciała w powietrze.

Szczęście i tymbrimskie instynkty nie opuściły w tej chwili Athacleny. Nastąpił gwałtowny wypływ stresowych hormonów. Odruchowo schowała głowę i zwinęła się w kulę. Gdy jej ciało spadło na ziemię, samo stało się saniami. Podskakiwało i ślizgało się po powierzchni talerzy niczym gumowa piłka.

Wszystko to wydarzyło się w mgnieniu oka. Olbrzymie pięści biły w nią, podrzucając w powietrze. Głośny ryk wypełnił jej uszy. Jej korona płonęła, gdy dziewczyna obracała się wokół osi i padała raz za razem.

Wreszcie runęła na ziemię i znieruchomiała, wciąż zwinięta w ciasny kłębek, tuż przed miejscem, gdzie zaczynał się porastający dno doliny las. Z początku mogła tylko leżeć bez ruchu, gdy enzymy gheer kazały jej płacić za szybkość odruchów. Drżąc, głęboko oddychała. Czuła pulsowanie w górnych i dolnych nerkach walczących z nagłym przeciążeniem.

Odczuwała też ból. Trudno jej było go zlokalizować. Wydawało się, że miała tylko kilka siniaków i zadraśnięć. Skąd więc…?

Gdy rozprostowała się i otworzyła oczy, zrozumiała raptownie prawdę. Ból pochodził od Roberta! Jej ziemski przewodnik emitował oślepiające fale cierpienia!

Podniosła się ostrożnie na nogi, wciąż oszołomiona pod wpływem reakcji gheer i osłoniła dłonią oczy, by rozejrzeć się po jasnym stoku. Człowieka nie było nigdzie widać, poszukała więc go za pomocą korony. Wspinała się z trudem, potykając się, po lśniących talerzach, prowadzona falami palącego bólu, do miejsca leżącego w pobliżu przewróconych do góry dnem sań.

Spod warstwy szerokich kapeluszy bluszczu talerzowego wysunęły się poruszające się słabo nogi Roberta. Jego próba wydostania się zakończyła się cichym, stłumionym jękiem. Iskrzący się deszcz gorących agonów — kwantów bólu — wydawał się padać prosto na koronę Athacleny.

Uklękła przy nim.

— Robercie! Czy zaczepiłeś się o coś? Możesz oddychać?

Co za głupota — pomyślała. — Zadaję złożone pytania, podczas gdy wiem, że Robert jest bliski utraty przytomności! Muszę coś zrobić.

Athaclena wyciągnęła z cholewy buta składany laser i zaatakowała nim bluszcz talerzowy. Zaczęła w sporej odległości od Roberta. Przecinała łodygi i odsunęła z jękiem wysiłku na bok kapelusze, jeden po drugim.

Splątane pnącza o piżmowej woni wciąż otulały ciasno głowę i ramiona młodzieńca, przytwierdzając go do zarośli.

Robercie, będę teraz cięła tuż przy twojej głowie. Nie ruszaj się! Człowiek wyjęczał coś niemożliwego do odszyfrowania. Jego prawe ramię było paskudnie wygięte. Musowało wokół niego tyle wydestylowanego bólu, że musiała wycofać koronę, by nie zemdleć z przeciążenia. Obcy nie powinni być zdolni do tak intensywnego kontaktu z Tymbrimczykami! Athaclena przynajmniej nigdy dotąd nie wierzyła, że jest to możliwe.

Robert wciągnął powietrze, gdy podniosła z jego twarzy ostatni, uschnięty kapelusz. Oczy miał zamknięte, a jego usta poruszały się, jak gdyby mówił po cichu do siebie.

Co on teraz robi?

Wyczuwała alikwoty czegoś, co z pewnością było ludzkim rytuałem dyscypliny. Miało to coś wspólnego z liczbami i liczeniem. Być może była to owa „autohipnoza”, której wszystkich ludzi uczono w szkole. Choć była to prymitywna metoda, wydawało się, że w pewnym stopniu pomaga ona Robertowi.

Przetnę teraz korzenie krępujące twoje ramię — powiedziała do niego.

Skinął konwulsyjnie głową.

Pośpiesz się, Clennie. Nigdy… nigdy jeszcze nie musiałem blokować tak wiele bólu…

Gdy puścił ostatni korzonek, Robert wydał z siebie drżące westchnienie. Jego ręka zwisła swobodnie, bezwładna i złamana.

Co teraz? — martwiła się Athaclena. Manipulacje przy rannym przedstawicielu obcego gatunku zawsze były niebezpieczne. Brak odpowiedniego wyszkolenia stanowił jedynie część problemu. Podstawowe opiekuńcze instynkty mogły okazać się całkowicie niewłaściwe, gdy szło o pomoc przedstawicielowi innej rasy.

Złapała w garść witki swej korony i zaczęła wykręcać je w geście niezdecydowania.

Niektóre rzeczy musiały mieć charakter uniwersalny!

Zapewnij poszkodowanemu możliwość oddychania. To zrobiła odruchowo.

Spróbuj powstrzymać wyciek płynów ustrojowych. Jedyną wskazówką, jaką dysponowała, było kilka starych, przedkontaktowych filmów”, które oglądała z ojcem podczas podróży na Garth. Opowiadały one o starożytnych ziemskich istotach zwanych policjantami i złodziejami. Według tych filmów rany Roberta można było określić jako „zwykłe draśnięcia”. Athaclena podejrzewała jednak, że te starożytne zarejestrowane opowieści nie cechował się szczególnie wielkim realizmem.

Gdyby tylko ludzie nie byli tak delikatni!

Podbiegła do plecaka Roberta. Odszukała ukryte w dolnej bocznej kieszeni radio. Pomoc z Port Helenia mogła przybyć w ciągi niecałej godziny, a tymczasem pracownicy stacji ratowniczej po wiedzą jej, co ma robić.

Radio było prostej, tymbrimskiej konstrukcji, gdy jednak do tknęła wyłącznika, nic się nie wydarzyło.

Nie. Ono musi działać!

Ponownie nacisnęła wyłącznik, lecz wskaźnik się nie ożywił.

Athaclena otworzyła z trzaskiem tylną pokrywkę. Kryształ nadawczy usunięto. Mrugnęła skonsternowana. Jak to mogło się stać?

Odcięto im możliwość sprowadzenia pomocy. Była całkowicie zdana na własne siły.

— Robercie — powiedziała, gdy ponownie uklękła przy nim. — Musisz udzielić mi wskazówek. Nie zdołam ci pomóc, jeśli mi nie powiesz, co mam robić!

Człowiek wciąż liczył od jednego do dziesięciu, raz za razem. Musiała powtarzać swe słowa wielokrotnie, zanim wreszcie skierował na nią wzrok.

— Chy… chyba zzłamałem rękę, Clennie… — wciągnął powietrze. — Pomóż mi zejść ze słońca… a potem podaj lekarstwa…

Wydawało się, że opuściła go przytomność umysłu. Wywróci oczy i zapadł w nieświadomość. Athaclenie nie podobał się zbytnio układ nerwowy, który ulega przeciążeniu pod wpływem bólu sprawiając, że jego właściciel nie był w stanie sobie pomóc. Nie była to jednak wina Roberta. Był odważny, lecz w jego mózgu na stąpiło krótkie spięcie.

Miało to, rzecz jasna, pewną zaletę. Omdlenie stłumiło emitowane przez niego fale bólu. To ułatwiło jej przeciągnięcie go po gąbczastym, nierównym polu bluszczu talerzowego. Jednocześnie starała się nie wstrząsać zbytnio jego złamaną prawą ręką.

Człowiek: wielkie kości i potężne, nadmiernie rozwinięte mieśnie!

Ciągnąc jego ciężkie ciało aż do cienistej krawędzi lasu wyrzuciła z siebie glif o wielkiej zjadliwości.

Przyniosła ich plecaki i szybko odnalazła podręczną apteczki Roberta. Miał tam nalewkę, której — jak widziała — używał dwa dni temu, gdy w palec wbiła mu się drzazga. Wylała dużą jej ilość na skaleczenia.

Robert jęknął i poruszył się lekko. Wyczuwała, jak jego umysł walczy z bólem. Wkrótce, na wpół automatycznie, znów zaczął mamrotać, powtarzając liczby.

Odczytała, poruszając wargami, napisane w anglicu instrukcje na pojemniku „środka na rany”, po czym skierowała rozpylacz na skaleczenia, pokrywając je leczniczą warstwą.

Pozostała jeszcze ręka — i ból. Robert wspominał o lekach. Ale których?

Było tam wiele małych ampułek, zaopatrzonych w wyraźne etykiety zarówno w anglicu, jak i w siódmym galaktycznym. Instrukcje były jednak skąpe. Nie przewidziano możliwości, że nie-Terranin będzie musiał udzielić pierwszej pomocy człowiekowi, nie mogąc skorzystać z niczyjej rady.

Uciekła się do logiki. Leki używane w nagłych wypadkach z pewnością przechowywano w ampułkach w postaci gazu, by można je było łatwo i szybko podać. Athaclena wyciągnęła trzy cylindry z celofanu, które wyglądały obiecująco. Pochyliła się do przodu, aż srebrzyste nitki jej korony opadły na twarz Roberta, zbliżając do niej jego ludzką woń — stęchłą i w tym przypadku tak bardzo mięską.

— Robercie — szepnęła w starannym anglicu. — Wiem, że mnie słyszysz. Podźwignij się w sobie. Potrzebuję twojej mądrości na zewnątrz, tu i teraz.

Najwyraźniej przeszkodziła mu tylko w jego rytuale dyscypliny. Wyczuła wzrost bólu. Robert skrzywił twarz i zaczął liczyć głośno.

Tymbrimczycy nie przeklinają tak, jak ludzie. Purysta powiedziałby, że zamiast tego wygłaszają „stylistyczne raporty”. Jednakże w takich chwilach jak ta tylko nieliczni byliby w stanie dostrzec tę różnicę. Athaclena mruknęła coś zjadliwego w swym ojczystym języku.

Najwyraźniej Robert nie był biegły nawet w tej prymitywnej technice „autohipnozy”. Jego ból uderzał gwałtownie w obrzeża jej umysłu. Athaclena wydała z siebie cichy, przypominający westchnienie tryl. Nie była przyzwyczajona do obrony swej jaźni przed podobnymi atakami. Trzepotanie powiek zaćmiło jej wzrok, tak jak mogłyby to zrobić ludzkie łzy.

Istniał tylko jeden sposób i oznaczał on, że będzie musiała otworzyć się bardziej niż była do tego przyzwyczajona, nawet z członkami rodziny. Ta perspektywa ją przerażała, wydawało się jednak, że nie ma wyboru. By w ogóle do niego dotrzeć, musiała się zbliżyć znacznie bardziej.

— Ja… tu jestem, Robercie. Podziel się cierpieniem ze mną.

Otworzyła się na strumień przeszywających, oddzielnych agonów, tak nietymbrimskich, a mimo to tak niesamowicie znajomych. Miała wrażenie, że niemal może je w jakiś sposób rozpoznać. Kwanty bólu kapały w rytm nierównych ruchów pompy. Były małymi, gorącymi, parzącymi kulkami. Kawałkami roztopionego metalu.

…kawałkami metalu…?

Zdumiona tym dziwacznym sformułowaniem Athaclena omal nie przerwała kontaktu. Nigdy jeszcze nie doświadczyła przenośni z taką intensywnością. Była ona czymś więcej niż tylko porównaniem, czymś mocniejszym niż stwierdzenie, że jedna rzecz jest podobna do drugiej. Przez chwilę agony rzeczywiście były żarzącymi się kulkami żelaza, które paliły w dotyku…

Naprawdę dziwnie jest być człowiekiem.

Athaclena starała się nie zwracać uwagi na te wyobrażenia. Ruszyła w stronę skupiska agonów, lecz powstrzymała ją jakaś przeszkoda.

Następna przenośnia? Tym razem był to wartki strumień bólu — przecinająca jej drogę rzeka.

Potrzebne jej było usunitlan — tarcza ochronna, która zaniesie ją w górę strumienia ku jego źródłu. Jak jednak kształtuje się substancję umysłową człowieka?

Gdy się nad tym zastanawiała, odniosła wrażenie, że gromadzą się wokół niej unoszące się w powietrzu, przypominające dymki wyobrażenia. Mgła zmieniła formę, stężała i nabrała kształtów. Athaclena nagle odkryła, że może sobie wyobrazić, iż stoi na małej łódce! W ręku trzymała wiosło.

Czy w ten sposób usunitlan manifestowało się w ludzkim umyśle? Jako przenośnia?

Zdumiona zaczęła wiosłować pod prąd, prosto w piekący wir.

Opodal unosiły się różne kształty. Tłoczyły się i przepychały w otaczającej ją mgle. Jeden z nich przepłynął obok i dostrzegła zniekształconą twarz. Następnie warknęła na nią jakaś dziwaczna, zwierzęca postać. Większość z groteskowych istot, które dostrzegała w przelocie, nie mogłaby istnieć w żadnym rzeczywistym wszechświecie.

Athaclena nie była przyzwyczajona do wizualizacji sieci umysłu, straciła więc trochę czasu zanim zrozumiała, że kształty reprezentują wspomnienia, konflikty i emocje.

Tak wiele emocji! Poczuła chęć ucieczki. W tym miejscu można było zwariować!

To tymbrimska ciekawość zmusiła ją do zostania. Ona oraz poczucie obowiązku.

To takie dziwne — pomyślała, wiosłując przez metaforyczne moczary. Spoglądała na nie ze zdumieniem, na wpół oślepiona przez unoszące się w powietrzu krople bólu. Och, gdyby tak być prawdziwym telepatą i wiedzieć, zamiast zgadywać, co oznaczają te wszystkie symbole.

Było tu co najmniej równie wiele pragnień, co w umyśle Tymbrimczyka. Niektóre z niezwykłych wyobrażeń i odczuć wydały jej się znajome. Być może wywodziły się one jeszcze z czasów zanim oba gatunki nauczyły się mowy — jej ziomkowie drogą Wspomagania, zaś ludzie w trudniejszy sposób — gdy oba plemiona zmyślnych zwierząt wiodły bardzo podobny żywot w dzikim stanie na dwóch wielce od siebie odległych światach.

Najdziwniejsze było widzenie za pośrednictwem dwóch par oczu jednocześnie. Jedna z nich spoglądała ze zdumieniem na metaforyczne królestwo, a druga — jej prawdziwe oczy — widziała twarz Roberta, odległą o kilka cali od jej oblicza, skrytą pod baldachimem jej korony.

Człowiek zamrugał szybko powiekami. Zbity z tropu, przestał liczyć. Athaclena przynajmniej rozumiała część z tego, co się działo, lecz Robert doświadczał czegoś naprawdę dziwacznego. W jej umyśle pojawiło się słowo: deja vu… przelotne półwspomnienia rzeczy nowych i starych zarazem.

Athaclena skoncentrowała się i ukształtowała delikatny glif, migotliwe światło przewodnie, które pulsowało w rezonansie z najgłębszymi składowymi harmonicznymi jego mózgu. Robert wciągnął powietrze. Poczuła, ze wyciągnął rękę w stronę glifu.

Jego metaforyczna jaźń ukształtowała się obok niej w łódce. Trzymała w ręku drugie wiosło. Nie zapytała nawet, skąd się tu wziął. Wyglądało na to, że tak to już jest na tym poziomie.

Wspólnie wyruszyli przez potok cierpienia, strumień płynący z jego złamanej ręki. Musieli wiosłować przez wirujący obłok agonów, które atakowały ich i gryzły niczym roje owadów-wampirów. Natykali się na przeszkody, pniaki i wiry, gdzie dziwaczne głosy mamrotały ponuro w mrocznych głębinach.

Wreszcie dotarli do rozlewiska, które stanowiło ognisko problemu. Na jego dnie leżało konfiguracyjne wyobrażenie — żelazna krata wbudowana w kamienne podłoże. Odpływ blokowały straszliwie wyglądające odpadki.

Robert cofnął się zaniepokojony. Athaclena wiedziała, że z pewnością są to emocjonalnie naładowane wspomnienia. Ich przerażający charakter nabierał kształtów zębów, pazurów i okropnych, nabrzmiałych twarzy.

Jak ludzie mogli dopuszczać do gromadzenia się podobnych śmieci?

Paskudne, ożywione szczątki oszołomiły ją i więcej niż trochę przestraszyły.

— Nazywają je nerwicami — odezwał się wewnętrzny głos Roberta. Wiedział, na co „patrzyli” i walczył z przerażeniem znacznie gorszym niż odczuwane przez nią. — Zapomniałem już o tak wielu z nich! Nie miałem pojęcia, że one wciąż tu siedzą.

Robert wpatrywał się w swych wrogów znajdujących się poniżej. Athaclena dostrzegła, że wiele z widocznych tam twarzy stanowiło zniekształcone, gniewne wersje jego własnej.

— Teraz ja muszę się tym zająć, Clennie. Już na długo przed Kontaktem dowiedzieliśmy się, że istnieje tylko jeden sposób na uporanie się z podobnym paskudztwem. Prawda jest jedyną skuteczną bronią.

Łódź zakołysała się, gdy metaforyczna jaźń Roberta odwróciła się i skoczyła w jezioro roztopionego bólu.

Robercie!

W górę wzbiła się piana. Maleńka łódka zaczęła kołysać się i huśtać, zmuszając Athaclenę do chwycenia się mocno brzegu tego niezwykłego usunitlan. Ze wszystkich stron opryskiwał ją jaskrawy, okropny ból. Na dole, w pobliżu kraty, toczyła się straszliwa walka.

W świecie zewnętrznym twarz Roberta zalewały strumienie potu. Athaclena zastanawiała się, jak wiele jeszcze może on znieść.

Zawahała się i wysłała w dół, do sadzawki, wyobrażenie swej dłoni. Bezpośrednie zetknięcie parzyło, lecz Athaclena posuwała się dalej, by sięgnąć do kraty.

Coś złapało ją za rękę! Szarpnęła nią do tyłu, lecz uchwyt nie puszczał. Okropny stwór o gębie będącej straszliwą wersją oblicza Roberta spoglądał na nią z ukosa. Jego twarz była zniekształcona niemal nie do poznania przez jakąś spaczoną żądzę. Ciągnął mocno, starając się zawlec ją do obrzydliwej sadzawki. Athaclena krzyknęła.

Z szybkością błyskawicy pojawił się inny kształt, który wziął się za bary z napastnikiem. Pokryta łuskami dłoń wypuściła z uścisku jej ramię. Athaclena upadła na łódkę. Nagle maleńki stateczek zaczął odpływać! Wszędzie wokół niej jezioro bólu ściekało w kierunku spływu, lecz jej łódeczka posuwała się szybko w drugą stronę, pod prąd.

Robert mnie odpycha — zrozumiała. Kontakt stał się węższy, a potem uległ przerwaniu. Metaforyczne wyobrażenia zniknęły nagle. Oszołomie ma Athaclena zamrugała szybko powiekami. Klęczała na miękkiej ziemi. Robert trzymał ją za rękę. Oddychał przez zaciśnięte zęby.

— Musiałem cię powstrzymać, Clennie… To było dla ciebie niebezpieczne…

— Ale tak cię bolało! Potrząsnął głową.

— Pokazałaś mi, w którym miejscu jest blokada. Pot… potrafię dać sobie radę z tym neurotycznym śmieciem, kiedy już wiem, że on tam jest… na razie to wystarczy. I… i czy już ci mówiłem, że facet mógłby się w tobie zakochać bez najmniejszych trudności?

Athaclena usiadła nagle, zdumiona tą uwagą bez związku. Uniosła w górę trzy ampułki z gazem.

— Robercie, musisz mi powiedzieć, które z tych leków złagodzą ból, ale pozostawią ci tyle przytomności, byś mógł mi pomagać!

Robert przymrużył oczy.

— Niebieska. Otwórz mi ją pod nosem, ale sama nic nie wdychaj! |Nie… nie sposób przewidzieć, jak zadziałają na ciebie paraendorfiny.

Gdy Athaclena otworzyła ampułkę, wydobył się z niej mały, gęsty obłok pary. Robert wciągnął wraz z oddechem mniej więcej połowę. Reszta rozproszyła się szybko.

Młodzieniec westchnął głęboko. Zadrżał. Zdawało się, że jego ciało się wyprostowało. Podniósł wzrok i spojrzał na nią z nowym błyskiem w oczach.

— Nie wiem, czy długo jeszcze zdołałbym utrzymać świadomość. To jednak było niemal warte tego bólu… kontakt umysłowy s tobą.

Wydawało się, że w jego aurze zatańczyła prosta, lecz elegancka wersja zunour’thzun. Athaclena zapomniała na chwilę języka w gębie.

— Jesteś bardzo dziwną istotą, Robercie. Ja…

Przerwała. Zunour’thzun… zniknęło już, lecz nie było to złudzeniem. Rzeczywiście wykennowała ten glif. W jaki sposób Robert mógł się nauczyć go wykonywać?

Skinęła głową i uśmiechnęła się. Ludzkie gesty przychodziły jej łatwo, jak gdyby znała je od wczesnego dzieciństwa.

— Właśnie pomyślałam sobie to samo, Robercie. Ja… ja też uważam, że było warto.



13. Fiben

Tuż nad powierzchnią urwiska, blisko krawędzi wąskiego płaskowyżu, pióropusze pyłu wciąż wzbijały się w górę w miejscu, gdzie niedawno coś uderzyło z wielką siłą w ziemię, pozostawiająć w niej długą, paskudną koleinę. Przypominający kształtem sztylet obszar lasu został spustoszony w ciągu kilku pełnych grozy sekund przez spadający z góry przedmiot, który podskakiwał z głośnym hukiem i z powrotem opadał na ziemię, wysyłając fontanny gleby i roślinności we wszystkich kierunkach, zanim wreszcie zatrzymał się tuż przed stromą przepaścią.

Zdarzyło się to w nocy. W niewielkiej odległości inne, jeszcze gorętsze spadające z nieba szczątki porozłupywały skały i wywołały pożary, tu jednak uderzenie ześliznęło się tylko po ziemi.

Jeszcze przez długie minuty po ucichnięciu gwałtownego hałasu wywołanego uderzeniem, spokój zakłócały inne dźwięki. Ziemia obsuwała się z łoskotem z pobliskiego urwiska, a drzewa rosnące przy wyrytej gwałtownie ścieżce skrzypiały i kołysały się. Na końcu koleiny ciemny przedmiot, który był przyczyną tego spustoszenia, wydawał z siebie trzaskające, ostre dźwięki, gdy przegrzany metal stykał się z chłodną mgłą napływającą z położonej w dole doliny.

Wreszcie wszystko się uspokoiło i zaczęło wracać do normy. Miejscowe zwierzęta ponownie wychodziły, węsząc, na otwartą przestrzeń. Kilka z nich podeszło nawet do gorącego przedmiotu i obwąchało go z niesmakiem, zanim przeszły do poważniejszych zajęć związanych z przeżyciem następnego dnia.

To było kiepskie lądowanie. Pilot wewnątrz kapsuły ratunkowej ani drgnął. Upłynęła noc i następny dzień, a nadal nie było widać żadnego ruchu.

Wreszcie Fiben ocknął się z kaszlnięciem i cichym jękiem.

— Gdzie…? Co…? — wychrypiał.

Jego pierwszą uporządkowaną myślą było spostrzeżenie, że przed chwilą przemówił w anglicu.

To dobrze — pomyślał w odrętwieniu. — Nie ma uszkodzenia mózgu.

Zdolność używania języka miała dla neoszympansa kluczowe znaczenie. Mógł ją utracić z aż nazbyt wielką łatwością. Afazja była znakomitym sposobem na to, by zostać przeszacowanym, a może nawet zarejestrowanym jako nadzorowany ze względów genetycznych.

Rzecz jasna, próbki plazmy Fibena przesłano już na Ziemię i było zapewne zbyt późno, by je odwołać, czy więc będzie to miało jakieś znaczenie, jeśli go przeszacują? Nigdy go właściwie nie obchodziło, jaki kolor ma jego karta prokreacyjna.

A przynajmniej nie więcej niż przeciętnego szyma.

Och, więc popadamy teraz w nastrój filozoficzny? Odwlekamy nieuniknione? Nie trzęś się, Fiben, stary szymie. Do dzieła!

Otwórz oczy. Przyjrzyj się sobie. Upewnij się, że wszystko jest nadal na miejscu.

Zgrabnie powiedziane, ale trudniejsze do wykonania. Fiben jęknął, gdy spróbował unieść głowę. Był tak odwodniony, że uchylenie powiek sprawiło mu tyle trudności, co otwieranie zardzewiałych szuflad.

Wreszcie zdołał je rozchylić. Dostrzegł, że osłona kapsuły jest pęknięta i pokryta pasmami sadzy. Grube warstwy ziemi i przypalonej roślinności zrosiły, w jakiś czas po katastrofie, krople lekkiego deszczu.

Fiben odkrył jeden z powodów swej dezorientacji. Kapsuła była pochylona pod kątem ponad pięćdziesięciu stopni. Zaczął manipulować pasami przytwierdzającymi go do fotela, aż wreszcie puściły, pozwalając mu osunąć się na oparcie. Zebrał trochę sił, po czym zaczął tłuc w zablokowany właz. Przeklinał ochryple pod nosem, aż wreszcie zatrzask puścił i osypał go deszcz liści oraz drobnych kamyków.

Doprowadziło to do kilku minut suchego kichania. Wreszcie Fiben oparł się o krawędź włazu, oddychając ciężko.

— No jazda — mruknął bezgłośnie. — Zmiatamy stąd!

Podciągnął się w górę. Nie zważając na nieprzyjemne ciepło zewnętrznej powłoki ani protesty posiniaczonych mięśni czołgał się uparcie przez wyjście. Wreszcie przekręcił się i postawił stopę na zewnątrz. Poczuł glebę, błogosławioną ziemię. Gdy jednak puścił pokrywę włazu, lewa kostka nie zdołała utrzymać jego ciężaru. Przewrócił się i upadł na ziemię z bolesnym grzmotnięciem.

— Oj! — powiedział na głos. Sięgnął ręką pod siebie i wyciągnął patyk, który przebił jego pokładowe szorty. Popatrzył na niego ze złością, zanim odrzucił go na bok, po czym z powrotem osunął się na otaczające kapsułę usypisko szczątków.

Przed nim, w odległości około dwudziestu stóp, światło jutrzenki ukazywało krawędź stromego urwiska. Daleko w dole słychać było szum płynącej wody.

Uch — pomyślał, oszołomiony i zdumiony bliskością śmierci — jeszcze kilka metrów i nie byłbym w tej chwili taki spragniony.

W miarę jak słońce wznosiło się wyżej, stok górski leżący po drugiej stronie doliny stawał się wyraźnie widoczny. Tam, gdzie spadły większe fragmenty kosmicznego złomu, można było dostrzec dymiące, wypalone ślady.

Koniec ze starym Proconsulem — pomyślał Fiben. Siedem tysięcy lat wiernie służył połowie setki ważnych gatunków Galaktów po to tylko, by jego kawałki rozsiał po mało znanej planecie niejaki Fiben Bolger, podopieczny dzikusów, na wpół wyszkolony pilot milicji. Cóż za pozbawiony godności koniec dla starego, dzielnego wojownika!

A jednak udało mu się przeżyć łódź wywiadowczą. Przynajmniej o chwilę.

Ktoś kiedyś powiedział, że miarą rozumności jest to, jak wiele energii istota poświęca sprawom innym niż utrzymanie się przy życiu. Fiben miał wrażenie, że jego ciało jest kawałkiem na wpół upieczonego mięsa, znalazł jednak siłę, by się uśmiechnąć. Upadł z wysokości paru milionów mil i mógł jeszcze dożyć dnia, w którym opowie to wszystko swym przemądrzałym, zaawansowanym o dwa kolejne pokolenia w procesie Wspomagania wnukom.

Poklepał przypaloną ziemię obok siebie i roześmiał się głosem ochrypłym z pragnienia.

— Pokaż lepszą sztuczkę. Tarzanie!



14. Uthacalthing

— …przybywamy tu w charakterze przyjaciół Galaktycznej Tradycji, obrońców poprawności i honoru, wykonawców woli starożytnych, którzy, tak dawno temu, ustanowili Sposoby Postępowania…

Uthacalthing nie był zbyt biegły w trzecim galaktycznym, skorzystał więc ze swej przenośnej automatycznej sekretarki, by nagrać gubryjski Manifest Inwazji celem późniejszego przestudiowania. Słuchał go tylko jednym uchem, kończąc jednocześnie przygotowania.

…tylko jednym uchem…

Jego korona wyemitowała iskrę rozbawienia, gdy zdał sobie sprawę, że użył tego zwrotu w swych myślach. Ludzka przenośnia sprawiła, że uszy naprawdę go zaswędziały!

Przebywające w pobliżu szymy nastawiły swe odbiorniki na tłumaczenie na anglic, które również nadawano z gubryjskich statków. Była to „nieoficjalna” wersja manifestu, gdyż uważano, że anglic to jedynie język dzikusów, nie nadający się do potrzeb dyplomacji.

Uthacalthing ukształtował l’yuth’tsaka, które w przybliżeniu stanowiło równoważnik zagrania najeźdźcom na nosie i pokazania im języka. Jeden z jego neoszympansich asystentów podniósł wzrok i spojrzał na niego z wyrazem zakłopotania na twarzy. Musiał mieć jakieś utajone zdolności psi, zrozumiał Uthacalthing. Pozostała trójka włochatych podopiecznych przykucnęła pod pobliskim drzewem, słuchając jak armada najeźdźców ogłasza swą doktrynę.

— …zgodnie z protokołem i wszystkimi Zasadami Wojny na Ziemię przesłano reskrypt przedstawiający nasze skargi oraz żądania rekompensaty…

Uthacalthing umieścił ostatnią pieczęć na pokrywie schowka dyplomatycznego. Konstrukcja o kształcie piramidy wznosiła się na urwisku opadającym ku Morzu Ciimarskiemu, niedaleko na południowy zachód od pozostałych budynków tymbrimskiej ambasady. Ponad oceanem wszystko wyglądało pięknie, jak zwykle wiosną. Nawet dzisiaj małe łodzie rybackie krążyły po spokojnych wodach, jak gdyby na niebie nie czaiło się nic bardziej nieprzyjaznego niż pstrokate chmury.

W przeciwnym kierunku jednak, za małym gajem thulańskiej wielkiej trawy przeniesionej z jego ojczystego świata, biuro oraz pomieszczenia mieszkalne ambasady Uthacalthinga stały puste rzucone.

Ściślej mówiąc, mógłby pozostać na stanowisku. Uthacalthing nie miał jednak ochoty uwierzyć na słowo najeźdźcom, że nadal przestrzegają wszystkich Zasad Wojny. Gubru słynęli z tego, że interpretowali tradycję tak, jak im było wygodnie.

Poczynił zresztą pewne plany.

Skończył zakładanie pieczęci i cofnął się na krok od schowka dyplomatycznego. Leżał on z dala od samej ambasady. Był zapieczętowany i strzeżony. Chroniła go tradycja licząca sobie wiele milionów lat. Biuro i inne budynki ambasady można było splądrować, lecz najeźdźcy musieliby zdrowo nałamać sobie głowę, by wymyślić zadowalające usprawiedliwienie włamania się do tej niearuszalnej skarbnicy.

Niemniej Uthacalthing uśmiechnął się. Wierzył w Gubru.

Gdy odszedł już na odległość około dziesięciu metrów, skoncentrował się i uformował prosty glif, który następnie cisnął ku szczytowi piramidy, gdzie mała, błękitna kula obracała się w milczeniu. Strażnik rozjaśnił się natychmiast i wydał z siebie słyszalne brzęczenie. Uthacalthing odwrócił się i podszedł do czekających na niego szymów.


— …nasza pierwsza skarga dotyczy tego, że podopieczny gatunek Ziemian, noszący oficjalną nazwę Tursiops amicus, albo „neodelfiny”, dokonał odkrycia, którym nie chce się podzielić. Mówi się, że odkrycie to może wywołać poważne konsekwencje dla Galaktycznego Społeczeństwa. Klan Gooksyu-Gubru, jako obrońca tradycji i dziedzictwa Przodków, nie pozwoli się pominąć! Mamy pełne prawo wziąć zakładników, by zmusić te na wpół ukształtowane wodne stworzenia oraz ich panów-dzikusów do wyjawienia zatajonej przez nich informacji…

Uthacalthing rozważał w swoim umyśle, zastanawiał się, co też drugi gatunek ludzkich podopiecznych odkrył za dyskiem galaktyki. Westchnął ze smutkiem. W obecnym stanie rzeczy w Pięciu Galaktykach, by dowiedzieć się wszystkiego, musiałby odbyć długą podróż przez hiperprzestrzeń poziomu D i wyłonić się z niej za milion lat. Byłaby to już wtedy, rzecz jasna, historia starożytna.

W gruncie rzeczy nie miało właściwie wielkiego znaczenia, co dokładnie zrobił Streaker, by wywołać obecny kryzys. Z obliczeń Najwyższej Rady Tymbrimskiej wynikało, że w ciągu kilku stuleci tak czy inaczej musiało dojść do jakiegoś rodzaju wybuchu. Ziemianom po prostu udało się wywołać go odrobinę przedwcześnie. To wszystko.

Wywołać go przedwcześnie… Uthacalthing szukał na odpowiedniej przenośni. To było tak, jakby niemowlę uciekło z kołyski, podczołgało się do jaskini bestii Vl’korg i trzepnęło królową prosto w pysk!

— …druga skarga i bezpośredni powód naszej militarnej ekspansji to żywione przez nas silne podejrzenie, że na planecie Garth mają miejsce nieprawidłowości w procesie Wspomagania! W naszym posiadaniu znajdują się dowody, że półrozumny podopieczny gatunek znany jako „neoszympansy” otrzymuje nieodpowiednie przewodnictwo i że zarówno jego ludzcy opiekunowie, jak i tymbrimscy nadzorcy nie obchodzą się z nim jak należy…

Tymbrimczycy nieodpowiednimi nadzorcami? Och, wy aroganckie ptaszyska, zapłacicie za tę obelgę — poprzysiągł Uthacalthing.

Gdy się zbliżył, szymy zerwały się na nogi i pokłoniły nisko. Odwzajemnił ten gest. Na koniuszkach jego korony zamigotało przez chwilę syulff-kuonn.

— Pragnę, by dostarczono pewne wiadomości. Czy wyświadczycie mi tę przysługę?

Wszyscy skinęli głowami. Szymy najwyraźniej nie czuły się najlepiej w swym towarzystwie, gdyż wywodziły się z bardzo od siebie odległych warstw społecznych.

Jeden miał na sobie dumny mundur oficera milicji. Dwa z pozostałych nosiły jaskrawe ubrania cywilne. Ostatni i najnędzniej odziany z nich miał na piersi coś w rodzaju monitora, po obu stronach którego znajdowały się szeregi klawiszy pozwalających nieszczęsnemu stworzeniu wydobywać z urządzenia coś, co przypominało mowę. Ów szym stał nieco z boku i z tyłu w stosunku do pozostałych i niemal nie podnosił wzroku.

— Jesteśmy do usług — odezwał się krótko ostrzyżony porucznik milicji, stając na baczność. Wydawało się, że kompletnie nie zważa na cierpkie spojrzenia, jakie rzucali w jego stronę krzykliwie ubrani cywile.

— To świetnie, mój młody przyjacielu — Uthacalthing ujął szyma za ramię i wręczył mu mały, czarny sześcian. — Przekaż to, proszę Koordynatorowi Planetarnemu Oneagle, wraz z wyrazami mojego szacunku. Powiedz jej, że musiałem odroczyć mój wyjazd do kryjówki, ale mam nadzieję, że wkrótce się spotkamy.

To właściwie nie jest kłamstwo — powiedział sobie Uthacalthing. — Dzięki niech będą anglicowi i jego cudownej wieloznaczności!

Szymski porucznik wziął w rękę sześcian i ponownie się pokłonił, nachylając ciało dokładnie pod kątem przewidzianym dla dwunożnych istot okazujących szacunek starszemu opiekunowi i sojusznikowi. Następnie, nawet nie spoglądając na pozostałych, pognał ku swemu kurierskiemu rowerowi.

Jeden z cywilów, najwyraźniej sądząc, że Uthacalthing go nie usłyszy, szepnął do swego jaskrawo przystrojonego kolegi.

— Mam nadzieję, że ten niebieskokartowy paniczyk wpadnie w kałużę błota i pochlapie se cały swój wypucowany mundurek.

Uthacalthing udał, że nie słyszy. Niektórzy wierzyli, że słuch Tymbrimczyków jest równie słaby jak ich wzrok.

— To dla was — powiedział do dwójki ubranej w krzykliwe stroje rzucając każdemu z nich małą sakiewkę. W środku była Galaktyczna Moneta. Nie sposób było ustalić jej pochodzenie i przyjmowano ją wszędzie bez względu na wojnę czy zamieszki, gdyż miała pokrycie w samej zawartości Wielkiej Biblioteki.

Oba szymy pokłoniły się Uthacalthingowi, starając się naśladować precyzję oficera. Tymbrimczyk musiał zapanować nad pełnym zachwytu uśmiechem, gdyż wyczuł, że ich ogniska — ośrodki świadomości — skupiły się na dłoniach trzymających sakiewki, wyłączając ze świata niemal wszystkie inne.

— Idźcie więc i wydajcie je jak chcecie. Dziękuję wam za wyświadczone mi przysługi.

Dwaj członkowie niewielkiego przestępczego półświatka Port Helenia odwrócili się i pognali przed siebie przez gaj. Można powiedzieć, ze byli oni „jego oczami i uszami” od chwili, gdy tu przybył. Niewątpliwie uważali swą pracę za zakończoną.

Dziękuję wam też za to, co zrobicie wkrótce — pomyślał Uthacalthing, gdy odeszli. Dobrze znał tę bandę nadzorowanych. Z łatwością wydadzą jego pieniądze i nabiorą apetytu na więcej, a za kilka dni pozostanie tu tylko jedno źródło podobnej waluty.

Uthacalthing był pewien, że wkrótce znajdą sobie nowych pracodawców.

— …przybyliśmy jako przyjaciele i obrońcy przedrozumnych ludów, by dopilnować, żeby otrzymali należyte przewodnictwo oraz członkostwo w godnym klanie…

Pozostał jeszcze jeden szym, który starał się stać tak prosto, jak tylko potrafił. Biedne stworzenie nie mogło jednak nic poradzić na to, że kołysało się nerwowo na nogach i uśmiechało niespokojnie.

— A co… — Uthacalthing przerwał nagle. Jego witki zafalowały. Zwrócił się w stronę morza.

Na przylądku po drugiej stronie zatoki rozbłysnęła smuga światła, która wzbiła się w niebo i pomknęła w kierunku wschodnim. Uthacalthing osłonił dłonią oczy, nie marnował jednak czasu na zazdroszczenie Ziemianom ich wzroku. Żarzący się węgielek zniknął w chmurach, pozostawiając za sobą ślad, który jedynie on mógł wykryć. Migotliwa radość płynąca z odlotu wezbrała, a potem opadła w ciągu kilku sekund, zostawiając za sobą białą, słabo widoczną smugę.

Oth’thushutn, jego adiutant, sekretarz i przyjaciel, prowadził ich statek w samo serce floty wojennej otaczającej Garth. Kto wie? Ich wehikuł tymbrimskiej produkcji był zbudowany w specjalny sposób. Mogło mu się nawet udać przedrzeć.

Rzecz jasna, nie to było jego zadaniem. Miał jedynie podjąć próbę.

Uthacalthing kennując, sięgnął naprzód. Tak jest, coś spłynęło w dół po tej wstędze światła. Iskrzący się testament. Wciągnął w siebie pożegnalny glif Oth’thushtna i zachował go w pełnym miłości miejscu na wypadek, gdyby udało mu się kiedyś wrócić do domu, by opowiedzieć o wszystkim najbliższym odważnego tyma.

Teraz na Garthu pozostało jedynie dwoje Tymbrimczyków, a Athaclena była w miejscu tak bezpiecznym, jak to tylko było możliwe. Pora, by Uthacalthing pomyślał o własnym losie.

— …by ocalić te niewinne stworzenia przed wypaczonym Wychowaniem, które otrzymują z rąk dzikusów i przestępców…

Zwrócił się ponownie w stronę małego szyma, ostatniego ze swych pomocników.

— A co z tobą, Jo-Jo? Czy ty również chcesz otrzymać zadanie? Jo-Jo zaczął niezdarnie dotykać klawiszy swego monitora.




TAK, PROSZĘ POMÓC PANU TO WSZYSTKO, CZEGO PRAGNĘ.



Uthacalthing uśmiechnął się. Musiał się śpieszyć na spotkanie z Kaultem. W tej chwili thennański ambasador chodził już zapewne w kółko obok szalupy Uthacalthinga, bliski szału. Mógł jednak zaczekać jeszcze parę chwil.

— Tak — powiedział do Jo-Jo. — Myślę, że jest coś, co mógłbyś dla mnie zrobić. Czy uważasz, że potrafisz dotrzymać tajemnicy?

Nieduży odrzut genetyczny skinął z wigorem głową. Jego brązowe oczy o łagodnym wyrazie pełne były szczerego oddania. Uthacalthing spędził z Jo-Jo mnóstwo czasu, ucząc go rzeczy, z którymi szkoły na Garthu nigdy nie próbowały go zapoznać — na przykład sztuki przetrwania na pustkowiu oraz pilotowania prostego latadła. Jo-Jo nie był dumą procesu Wspomagania neoszympansów, miał jednak wielkie serce i aż nadto wystarczającą dozę ze szczególnego rodzaju chytrości, który Uthacalthing wysoko cenił.

— Czy widzisz te niebieskie światła na szczycie kopca, Jo-Jo?




JO-JO PAMIĘTA.



wystukał na klawiszach szym.




JO-JO PAMIĘTA WSZYSTKO, CO PAN POWIEDZIAŁ.



— Świetnie — Uthacalthing skinął głową. — Wiedziałem, że zapamiętasz. Będę na tobie polegał, mój drogi, mały przyjacielu.

Uśmiechnął się i Jo-Jo odwzajemnił skwapliwie jego uśmiech.

Tymczasem generowany przez komputery monotonny głos nadciągający z kosmosu nie milkł, kończąc Manifest Inwazji.


— …i oddać ich do adopcji jakiemuś odpowiedniemu starszemu klanowi, który nie będzie wymuszał na nich niewłaściwego zachowania…

Gadatliwe ptaszyska — pomyślał Uthacalthing. — Głupole, w gruncie rzeczy.

— Pokażemy im, co to znaczy „niewłaściwe zachowanie”, prawda Jo-Jo?

Mały szym skinął nerwowo głową. Uśmiechnął się, mimo że nie rozumiał w pełni, o co chodziło.



15. Athaclena

Tej nocy ich maleńkie ognisko rzucało żółte i pomarańczowe błyski na pnie prawiedębów.

— Byłem taki głodny, że nawet gulasz z paczki próżniowej smakował cudownie — Robert odłożył z westchnieniem na bok miskę i łyżkę. — Miałem zamiar przygotować posiłek z pieczonych korzeni bluszczu talerzowego, ale nie sądzę, by w najbliższym czasie któreś z nas miało wielką ochotę na ten smakołyk.

Athaclena odnosiła wrażenie, iż rozumie skłonność Roberta do wygłaszania podobnych, oderwanych od tematu uwag. Zarówno Tymbrimczycy, jak i Terranie umieli bagatelizować spotykające ich nieszczęścia. Była to jedna z cech składających się na niezwykłe podobieństwo między obydwoma gatunkami.

Ona sama zjadła niewiele. Jej ciało oczyściło się już niemal z peptydów pozostałych po reakcji gheer, wciąż jednak czuła się odrobinę obolała po popołudniowej przygodzie.

Ciemne pasmo galaktycznych obłoków pyłu, rysujące się nad nimi na tle jasnych mgławic wodoru, zajmowało pełne dwadzieścia procent nieba. Athaclena obserwowała usiany gwiazdami firmament. Korona nad jej uszami była tylko lekko wydęta. Dziewczyna wyczuwała nadbiegające z lasu słabe, niespokojne emocje małych miejscowych zwierząt.

— Robercie?

— Hmmm? Słucham, Clennie?

— Robercie, dlaczego wyjąłeś kryształy z naszego radia? Po chwili przerwy odpowiedział jej głosem poważnym i przytłumionym:

— Miałem nadzieję, że jeszcze przez kilka dni nie będę ci musiał o tym mówić, Athacleno. Ostatniej nocy widziałem, jak zniszczono satelity komunikacyjne. To musi oznaczać, że przybyli Galaktowie, zgodnie z przewidywaniami naszych rodziców. Kryształy radia można wykryć ze statku kosmicznego za pomocą detektorów rezonansowych, nawet gdy nie są włączone. Wyjąłem nasze, by zapobiec możliwości odkrycia nas w ten sposób. To rutynowa metoda postępowania.

Athaclena poczuła drżenie na koniuszku swego kołnierza, tuż pod nosem. Przebiegło ono wzdłuż jej skalpu i dalej w dół po plecach.

A więc zaczęło się.

Jakaś jej cząstka pragnęła znaleźć się razem z ojcem. Wciąż bolało ją to, że ją odesłał, zamiast pozwolić zostać u swego boku, gdzie mogłaby mu pomóc.

Cisza przeciągała się. Athaclena kennowała podenerwowanie Roberta. Dwukrotnie wydawało się jej, że młodzieniec zaraz się odezwie, lecz po zastanowieniu powstrzymywał się od tego. Wreszcie Tymbrimka skinęła głową.

— Zgadzam się z rozumowaniem, które skłoniło cię do usunięcia kryształów, Robercie. Myślę nawet, że pojmuję opiekuńczy impuls, który kazał ci powstrzymać się od powiadomienia mnie o tym. Nie powinieneś już jednak więcej tak postępować. To była głupota.

— Masz rację, Athacleno — zgodził się z powagą młodzieniec.

Leżeli przez chwilę w milczeniu, aż wreszcie Robert wyciągnął swą zdrową rękę, by dotknąć jej dłoni.

— Clennie. Chciałbym… chciałbym, żebyś się dowiedziała, że jestem ci wdzięczny. Uratowałaś mi życie…

— Robercie — westchnęła zmęczonym głosem.

— …ale na tym nie koniec. Kiedy wkroczyłaś do mojego umysłu, pokazałaś mi dotyczące mnie rzeczy… rzeczy, o których nic dotąd nie wiedziałem. To ważna przysługa. Możesz przeczytać o tym wszystkim w podręcznikach, jeśli zechcesz. Samooszukiwanie się i nerwice to dwie szczególnie zdradzieckie spośród gnębiących ludzi plag.

— One występują nie tylko u ludzi, Robercie.

— Nie, myślę, że nie. To, co widziałaś w moim umyśle, to zapewne nic według przedkontaktowych standardów. Jeśli jednak wziąć pod uwagę naszą historię, to cóż, nawet najzdrowsi na umyśle spośród nas potrzebują od czasu do czasu przypomnienia.

Athaclena nie miała pojęcia co powiedzieć, zachowała więc milczenie. Życie w okropnych ciemnych wiekach ludzkości musiało być czymś naprawdę przerażającym.

Robert odkaszlnął.

— Staram się powiedzieć, że wiem, jak daleko się posunęłaś, by się dostosować. Nauczyłaś się robić ludzkie miny, dokonałaś drobnych zmian w swej fizjologii…

— To eksperyment — wzruszyła ramionami w następnym ludzkim geście. Nagle zdała sobie sprawę, że czuje ciepło na twarzy. Naczynia włoskowate otwierały się w tej ludzkiej reakcji, która wydawała się jej zawsze tak osobliwa. Zaczerwieniła się!

— Aha, eksperyment. Ale po sprawiedliwości powinno to iść w obie strony, Clennie. Tymbrimczycy słyną w Pięciu Galaktykach ze swej zdolności przystosowania, ale my, ludzie, również potrafimy się nauczyć jednej czy dwóch rzeczy.

Podniosła wzrok.

— Co masz na myśli, Robercie?

— To, że chciałbym, żebyś mi pokazała więcej tymbrimskich odruchów i zwyczajów. Chcę się dowiedzieć, co jest u twoich rodaków odpowiednikiem zdumionego spojrzenia, skinienia głową czy uśmiechu.

Ponownie coś zamigotało. Athaclena sięgnęła w tę stronę koroną, lecz delikatny, prosty, widmowy glif, który uformował Robert, zniknął niczym dym. Być może młodzieniec nie zdawał sobie nawet sprawy, że go ukształtował.

— Hmm — powiedziała, mrugając i potrząsając głową. — Nie mogę być tego pewna, Robercie, ale myślę, że może już zacząłeś.


Gdy następnego ranka zwinęli obóz, Robert był całkiem zesztywniały i dręczyła go gorączka. Nie mógł przyjąć zbyt wielkiej dawki środka znoszącego ból płynący ze złamanej ręki, gdyż nie byłby w stanie chodzić.

Athaclena złożyła większość jego ekwipunku na konarze gumowego buka i zrobiła nacięcia na korze, by zaznaczyć miejsce. W gruncie rzeczy jednak wątpiła, by ktoś miał kiedyś tu po niego wrócić.

— Muszę cię zaprowadzić do lekarza — powiedziała, dotykając jego czoła. Podwyższona temperatura z pewnością nie wróżyła nic dobrego.

Robert wskazał ręką wąską szczelinę leżącą w kierunku południowym między górami.

— Tam, w odległości dwóch dni marszu, znajduje się gospodarstwo Mendozów. Pani Mendoza była praktykującą pielęgniarką, zanim wyszła za Juana i zajęła się rolnictwem.

Athaclena spojrzała niepewnie w stronę przełęczy. By ją pokonać, musieliby się wspiąć na wysokość prawie tysiąca metrów.

— Robercie, czy masz pewność, że to najlepsza droga? Jestem przekonana, że sporadycznie wyczuwałam emocje istot rozumnych napływające ze znacznie mniejszej odległości, zza tej linii wzgórz na wschodzie.

Robert oparł się na prowizorycznej lasce i ruszył naprzód ścieżką wiodącą na południe.

— Daj spokój, Clennie. — rzucił przez ramię. — Wiem, że chcesz spotkać Garthianina, ale to raczej nie jest odpowiednia chwila. Możemy wyruszyć na łowy na tubylcze istoty przedrozumne, gdy mnie już połatają.

Athaclena spojrzała na niego, zdumiona nielogicznością jego uwagi. Doścignęła go.

— Robercie, mówisz dziwne rzeczy! Jak mogłabym myśleć o poszukiwaniu miejscowych stworzeń, wszystko jedno jak tajemniczych, zanim ktoś udzieli ci pomocy! Istoty rozumne, które wyczułam na wschodzie, były niewątpliwie ludźmi i szympansami, choć przyznaję, że istniał tam też dziwny dodatkowy element, niemal przypominający…

— Aha! — Robert uśmiechnął się, jak gdyby przyznała się do winy. Ruszył w dalszą drogę.

Zdumiona Athaclena próbowała wysondować jego uczucia, lecz dyscyplina i determinacja tego człowieka były niewiarygodne, jak dla członka gatunku dzikusów. Potrafiła tylko określić, iż był zaniepokojony i że miało to coś wspólnego z jej wzmianką o myślach istot rozumnych na wschód od tego miejsca.

Och, gdyby była prawdziwą telepatką! Po raz kolejny zadała sobie pytanie, dlaczego Tymbrimska Rada Najwyższa nie złamała zasad Instytutu Wspomagania i nie rozwinęła u członków jej gatunku tej zdolności. Niekiedy zazdrościła ludziom prywatności, jaką mogli otoczyć swe życie i miała za złe własnej kulturze jej plotkarskie wścibstwo. W tej chwili jednak pragnęła tylko włamać się do umysłu Roberta i dowiedzieć się, co on ukrywa!

Jej korona zafalowała. Gdyby w promieniu pół mili znajdowali się jacyś Tymbrimczycy, skrzywiliby się pod wpływem jej gniewniej, zgryźliwej opinii.

Robert zaczął mieć trudności niewiele ponad godzinę później, zanim dotarli na szczyt pierwszego pasma wzgórz. Athaclena wiedziała już, że pot lśniący na jego czole oznaczał to samo, co poczerwienienie i zmierzwienie korony Tymbrimczyka — przegrzanie.

Gdy usłyszała, że liczy pod nosem, zrozumiała, że będą musieli Spocząć.

— Nie — potrząsnął głową. Jego głos załamywał się. — Przejdźmy tylko przez to pasmo i wejdźmy do następnej doliny. Stamtąd do przełęczy droga biegnie cały czas w cieniu.

Robert wciąż wlókł się naprzód.

— Tu jest wystarczająco wiele cienia — nie ustępowała. Podciągnęła go do rumowiska skalnego pokrytego lianami o liściach w kształcie parasoli. Wszystkie były połączone wszechobecnymi pnączami transferowymi z lasem rosnącym na dnie doliny.

Robert westchnął, gdy pomogła mu usiąść w cieniu i plecy oprzeć o głaz. Wytarła mu czoło, a potem zaczęła odwijać bandaż z jego unieruchomionej za pomocą szyny prawej ręki. Syknął przez zęby.

W pobliżu miejsca, gdzie złamała się kość, skóra nabrała koloru bladofioletowego.

— To zły znak, prawda, Robercie?

Przez chwilę czuła, że jej towarzysz ma zamiar to zbagatelizować. Potem jednak zmienił zdanie. Potrząsnął głową.

— Nnie. Myślę, że wdała się infekcja. Lepiej wezmę jeszcze trochę uniwersału…

Wyciągnął rękę ku jej plecakowi, w którym niosła jego apteczkę, lecz zawiodła go równowaga i Athaclena musiała go podtrzymać.

— Dość już tego, Robercie. Nie dasz rady dojść do gospodarstwa Mendozów. Ja z pewnością nie zdołam cię tam zanieść, a nie zostawię cię tu samego na dwa czy trzy dni! Wydaje się, że masz jakiś powód, by nie chcieć spotkać się z ludźmi, których wyczułam na wschodzie. Jakikolwiek by on jednak nie był, nie może być równie ważny, jak uratowanie twojego życia!

Robert pozwolił, by wsunęła mu w usta dwie niebieskie pigułki. Popił je wodą z manierki, którą mu podała.

— No dobrze, Clennie — westchnął. — Skręcimy na wschód. Ale obiecaj mi, że wykonasz dla mnie pieśń koronową, dobrze? To jest śliczne, tak samo jak ty, i pomaga mi lepiej cię zrozumieć… lepiej już chyba ruszajmy w drogę, bo zaczynam gadać od rzeczy. To jeden ze znaków wskazujących, że stan człowieka się pogarsza. Powinnaś już o tym wiedzieć.

Oczy Athacleny oddaliły się od siebie. Dziewczyna się uśmiechnęła.

— Zdążyłam to już zauważyć, Robercie. Teraz powiedz mi, jak się nazywa miejsce, do którego się udajemy?

— Centrum Howlettsa. Leży tuż za drugim pasmem wzgórz, w tamtej stronie — wskazał ręką w kierunku południowo-wschodnim. — Nie lubią tam niespodziewanych gości — ciągnął — będziemy więc musieli głośno rozmawiać, gdy zaczniemy się zbliżać.


Posuwając się etapami, pokonali pierwsze pasmo wzgórz wkrótce przed południem i urządzili sobie odpoczynek w cieniu, obok małego źródełka. Robert pogrążył się w niespokojnej drzemce.

Athaclena przyglądała się ludzkiemu młodzieńcowi z poczuciem bezradnego przygnębienia. Złapała się na tym, że nuci słynny „Tren nieuchronności” autorstwa Thlufallthreeli. Ten chwytający za serce utwór na aurę i głos liczył sobie ponad cztery tysiące lat. Napisano go w okresie żałoby, gdy gatunek, który był opiekunem Tymbrimczyków — Caltmourowie — został unicestwiony w krwawej wojnie międzygwiezdnej.

Nieuchronność nie była dla jej rodaków ideą łatwą do przyjęcia. Odrzucali ją nawet bardziej stanowczo niż ludzie. Jednakże już dawno temu Tymbrimczycy postanowili, że spróbują wszystkiego i poznają wszystkie filozofie. Również rezygnacja miała swoje miejsce.

Nie tym razem! — poprzysięgła sobie. Przymilając się do Roberta, nakłoniła go, by wszedł do śpiwora i przełknął jeszcze dwie pigułki. Zabezpieczyła jego rękę najlepiej, jak potrafiła i ułożyła wzdłuż niego kamienie, by nigdzie się nie odtoczył.

Miała nadzieję, że otaczająca go niska palisada zarośli nie dopuści do niego żadnych niebezpiecznych zwierząt. Rzecz jasna Bururalli oczyścili lasy Garthu ze wszystkich większych stworzeń, to jednak nie łagodziło jej obaw. Czy nic nie będzie groziło nieprzytomnemu człowiekowi, jeśli zostawi go na jakiś czas samego?

Położyła w zasięgu jego lewej dłoni swój składany laser, a obok manierkę. Nachyliła się i dotknęła czoła Roberta swymi uwrażliwionymi, przemodelowanymi wargami. Jej korona rozwinęła się opadła na jego twarz, pieszcząc ją swymi delikatnymi splotami, by Athaclena mogła udzielić mu pożegnalnego błogosławieństwa również na sposób swej rasy.

Jeleń mógłby biec szybciej. Puma mogłaby przemykać się przez pogrążony w bezruchu las ciszej. Athaclena jednak nigdy nie słyszała o tych stworzeniach. Zresztą nawet gdyby o nich słyszała, Tymbrimczycy nie obawiali się porównań. Sama nazwa ich gatunku oznaczała zdolność przystosowania.

Zanim pokonała pierwszy kilometr w jej organizmie zaczęły już zachodzić automatyczne przemiany. Gruczoły dodały siły jej nogom, zaś zmiany we krwi umożliwiły lepsze spożytkowanie powietrza, którym oddychała. Tkanka łączna wokół jej nozdrzy rozluźniła się, by wpuścić do środka jeszcze większą jego ilość, podczas gdy w innym miejscu jej skóra napięła się bardziej, aby zapobiec irytującemu podskakiwaniu piersi podczas biegu.

Stok stał się bardziej stromy, gdy minęła drugą wąską dolinę i pognała w górę ścieżką wydeptaną przez zwierzynę ku ostatniemu pasmu wzgórz dzielących ją od celu. Odgłos jej stóp uderzających szybko w grubą warstwę gliniastej gleby był lekki i delikatny. Jedynie rozlegający się od czasu do czasu trzask pękającej gałązki oznajmiał o jej zbliżaniu się. Słysząc go leśne stworzenia umykały w cienie. Podążał za nią ich szyderczy jazgot złożony zarówno z dźwięków, jak i niezbyt subtelnych emanacji, które wykrywała za pośrednictwem korony.

Ich wrogie okrzyki sprawiły, że Athaclena zapragnęła się uśmiechnąć — na sposób tymbrimski. Zwierzęta były takie poważne. Jedynie nieliczne, te niemal gotowe do Wspomagania, miewały coś, co przypominało poczucie humoru. Nawet wtedy, gdy już je zaadoptowano i Wspomaganie rozpoczęto, aż nazbyt często ich opiekunowie eliminowali z nich te fanaberie jako „niestabilny rys”.

Po następnym kilometrze Athaclena zwolniła odrobinkę. Musiała regulować tempo, choćby dlatego, że się przegrzewała, co dla Tymbrimczyków było niebezpieczne.

Dotarła na szczyt pasma, z jego łańcuchem wszechobecnych kamiennych szpikulców. Zwolniła, by przedrzeć się przez labirynt sterczących monolitów. Odpoczywała tam przez chwilę, oparta o jedną z wysokich skalnych wyniosłości. Oddychając ciężko, sięgnęła na zewnątrz swą koroną. Witki zafalowały, poszukując.

Tak jest! W pobliżu byli ludzie! Podobnie jak neoszympansy. Znała już dobrze wzorce obu gatunków.

I jeszcze… skoncentrowała się. Było tam też coś innego. Coś dręczące zwodniczego.

Musiała to być owa zagadkowa istota, którą wyczuła już dwukrotnie! Miała dziwaczną charakterystykę. W jednej chwili wydawała się czymś ziemskim, a w następnej sprawiała wrażenie mocno zjednoczonej z tym światem. Była też przedrozumna i miała własną, mroczną, poważną naturę.

Gdyby tylko zmysł empatii miał bardziej kierunkowy charakter! Ruszyła naprzód, odnajdując drogę wiodącą ku źródłu tego wrażenia pośród labiryntu kamieni.

Padł na nią jakiś cień. Instynktownie odskoczyła do tyłu i przykucnęła. Hormony dodały gwałtownie siły jej dłoniom i ramionom, przygotowując ją do walki. Athaclena wciągnęła powietrze. Starała się stłumić reakcję gheer. Spodziewała się napotkać jakieś małe dzikie zwierzę ocalałe z Bururalskiej Masakry, a nie coś tak wielkiego!

Uspokój się — powiedziała sobie. Sylwetka stojąca na kamieniu ponad nią należała do wielkiego dwunoga. Niewątpliwie był to kuzyn człowieka, a nie garthiański tubylec. Szympans, rzecz jasna, nigdy nie mógłby być dla niej zagrożeniem.

— Czcześć! — zdołała przemówić w anglicu mimo dygotania pozostałego po ustępującym gheer. Przeklęła w milczeniu instynktowne reakcje, które sprawiały, że z Tymbrimczykami niebezpiecznie było zadzierać, lecz skracały ich życie i często przynosiły im wstyd w dobrze wychowanym towarzystwie.

Postać spojrzała w dół na nią. Stała na dwóch nogach. Wokół talii miała pas z narzędziami. Trudno było dostrzec szczegóły ze względu na jasny, niebieskawy blask słońca Garthu bijący zza jej pleców. Mimo to Athaclena widziała, że jak na szympansa istota jest bardzo wielka.

Stworzenie nie zareagowało. W gruncie rzeczy gapiło się tylko na nią z góry.

Trudno było oczekiwać od członków podopiecznego gatunku tak młodego, jak neoszympansy, by byli zbyt bystrzy. Athaclena wzięła na to poprawkę. Zmrużyła oczy, podniosła wzrok ku ciemnej, pokrytej futrem postaci i powiedziała powoli i wyraźnie w anglicu:

— Muszę złożyć zawiadomienie o wypadku. Istota ludzka — te słowa wypowiedziała z naciskiem — została ranna w niewielkiej odległości stąd. Trzeba jej natychmiast udzielić pomocy. Zaprowadź mnie, proszę, do jakichś ludzi, i to zaraz.

Athaclena spodziewała się natychmiastowej odpowiedzi, lecz stworzenie przestępowało tylko z nogi na nogę, nie przestając się na nią gapić.

Zaczynała czuć się głupio. Czy to możliwe, by natknęła się na szczególnie nierozgarniętego szyma? A może to dewiant, albo osobnik anormalny? Nowe podopieczne gatunki cechowały się wielką zmiennością. Niekiedy dochodziło do niebezpiecznych regresji. Weźmy za przykład to, co tak niedawno przytrafiło się Bururailim tutaj, na Garthu.


Athaclena rozpostarła swe zmysły. Jej korona sięgnęła na zewnątrz, po czym zwinęła się z zaskoczenia! Stworzenie było przedrozumne! Powierzchowne podobieństwo — futro i długie ramiona — wprowadziło ją w błąd. To w ogóle nie był szym! To była nieznana istota, którą wyczuła zaledwie kilka minut temu!

Nic dziwnego, że zwierzę jej nie odpowiedziało. Nie miało jeszcze opiekuna, który nauczyłby je mowy! Potencjał drgał i pulsował. Wyczuwała to tuż pod powierzchnią.

Zadała sobie pytanie, co właściwie się mówi do tubylczej istoty przedrozumnej. Przyjrzała się stworzeniu uważniej. Jego ciemne futrzane okrycie widoczne było w tle blasku słońca. Na krótkich, zgiętych nogach dźwigało masywne ciało zakończone wielką głową zaopatrzoną w wąski grzebień. Pod światło wydawało się, że jego potężne barki przechodzą w głowę bez żadnej widocznej szyi.

Przypomniała sobie sławne opowiadanie Ma’chutallila o kosmicznym łowcy, który napotkał w lesie, daleko od osady kolonistów, dziecko wychowane przez dzikie konarołazy. Gdy już myśliwy złapał małe, opierające się zaciekle, warczące stworzenie w swe sieci, wysłał za pośrednictwem aury prostą wersję sh’cha’kuon, zwierciadła duszy.

Athaclena uformowała empatyczny glif tak dobrze, jak go pamięta.




UJRZYJ WE MNIE — OBRAZ SIEBIE SAMEGO



Stworzenie podniosło się i odchyliło do tyłu, parskając i wąchając powietrze.

W pierwszej chwili dziewczyna pomyślała, że zareagowało na jej glif. Nagle jednak hałas, nadbiegający z niedaleka, przerwał krótkotrwałe połączenie. Przedrozumna istota chrapnęła — głęboki, chrząkający dźwięk — po czym odwróciła się i oddaliła, skacząc z jednego kamiennego szpikulca na drugi, aż wreszcie zniknęła z pola widzenia.

Athaclena pomknęła za nią, lecz nic to nie dało. Po chwili straciła trop. Wreszcie westchnęła i zwróciła się z powrotem na wschód, gdzie — jak mówił Robert — leżało ziemskie „Centrum Howlettsa”. Ostatecznie najważniejsze było znalezienie pomocy.

Zaczęła odszukiwać drogę przez labirynt kamiennych szpikulców. Stawały się one coraz mniejsze w miarę, jak stok schodził w dół ku następnej dolinie. Wtedy właśnie ominęła wysoki głaz i omal nie wpadła na ekipę ratunkową.


— Przepraszamy, że panią przestraszyliśmy — powiedział dowódca grupy ochrypłym głosem, brzmiącym jak skrzyżowanie warczenia z rechotaniem stawu pełnego owadoskoczków. Pokłonił się po raz drugi. — Poszukiwacz miejsca na działkę przyszedł do nas i powiedział, że w tej okolicy rozbił się jakiś rodzaj statku, wysłaliśmy więc parę ekip poszukiwawczych. Czy nie widziała pani czegoś, co przypominałoby spadający na ziemię statek kosmiczny?

Athaclena nie przestawała dygotać. Niech Ifni przeklnie tę nadmierną reakcję! Musiała wyglądać przerażająco w ciągu tych pierwszych kilku sekund, gdy zaskoczenie wywołało kolejną serię wściekłych zmian. Biedne stworzenia przeżyły wstrząs. Zza pleców dowódcy cztery inne szymy wpatrywały się w nią nerwowo.

— Nie, nie widziałam — Athaclena mówiła powoli i uważnie, by nie wystawiać na próbę małych podopiecznych. — Muszę was jednak powiadomić o innym wypadku. Mój towarzysz — człowiek — został ranny wczoraj po południu. Ma złamaną rękę. Być może wdała się też infekcja. Muszę porozmawiać z kimś, kto sprawuje tu kierownictwo, by kazał go ewakuować.

Dowódca szymów miał wzrost odrobinę wyższy od przeciętnego — prawie sto pięćdziesiąt centymetrów. Podobnie jak pozostali, miał na sobie parę szortów, ładownicę na narzędzia oraz lekki plecak. Gdy się uśmiechnął, zademonstrował imponujący szereg nierównych, lekko pożółkłych zębów.

— Można powiedzieć, że ja sprawuję kierownictwo. Mam na imię Benjamin, mizz… mizz… — jego ochrypły głos wybrzmiał w pytającym tonie.

— Jestem Athaclena. Mój towarzysz nazywa się Robert Oneagle. Jest synem Koordynatora Planetarnego.

Benjamin wybałuszył oczy.

— Rozumiem. No więc, mizz Athac… proszę pani… z pewnością słyszała już pani, że flota nieziemniackich krążowników przystąpiła do blokady Garthu. Ze względu na krytyczną sytuację nie powinniśmy używać autolotów, o ile można tego uniknąć. Niemniej moja ekipa jest przygotowana do zaopiekowania się człowiekiem z obrażeniami takimi, jak opisane przez panią. Jeśli zaprowadzi nas pani do pana Oneagle’a, zadbamy o to, by udzielono mu pomocy.

Athaclena poczuła ulgę, zmieszaną jednak z udręką, gdyż przypomniano jej o istotniejszych sprawach. Musiała zadać pytanie:

— Czy ustalono już, kim są najeźdźcy? Czy doszło do lądowania?

Szympans Benjamin zachowywał się w sposób profesjonalny i miał dobrą dykcję, nie mógł jednak ukryć zakłopotania. Spoglądał na nią, pochylając głowę, jak gdyby starał się ją ujrzeć pod innym kątem. Pozostali gapili się na nią otwarcie. Najwyraźniej nigdy jeszcze nie widzieli takiej osoby.

— Hmm, przykro mi, proszę pani, ale wiadomości nie były zbyt dokładne. Nieziemniacy… hmm — szym spojrzał na nią. — Hmm, przepraszam panią, ale pani nie jest człowiekiem, prawda?

— Na wielkich Caltmourów, nie! — obruszyła się Athaclena. — Co podsunęło ci… — nagle przypomniała sobie wszystkie drobne zewnętrzne zmiany, które przeprowadziła w ramach swego eksperymentu. Musiała teraz bardzo przypominać człowieka, zwłaszcza gdy miała słońce za plecami. Nic dziwnego, że biedni podopieczni byli zbici z tropu!

— Nie — powiedziała ponownie, łagodniejszym głosem. — Nie jestem człowiekiem. Jestem Tymbrimką.

Szymy westchnęły i wymieniły między sobą szybkie spojrzenia. Benjamin pokłonił się z rękami skrzyżowanymi przed sobą, po raz pierwszy wykonując gest podopiecznego pozdrawiającego członka gatunku klasy opiekunów.

Rasa Athacleny, podobnie jak ludzie, nie była zwolennikiem ostentacyjnego okazywania dominacji nad swymi podopiecznymi. Niemniej ten gest wpłynął na ułagodzenie jej urażonych uczuć. Gdy Benjamin odezwał się ponownie, jego dykcja była znacznie lepsza.

— Proszę panią o wybaczenie. Chciałem powiedzieć, że nie jestem właściwie pewien, kim są najeźdźcy. Nie było mnie przy odbiorniku, gdy nadawali swój manifest, parę godzin temu. Ktoś mi powiedział, że to Gubru, ale krąży też plotka, że to Thennanianie.

Athaclena westchnęła. Thennanianie albo Gubru. Cóż, mogło być gorzej. Pierwsi byli świętoszkowaci i mieli ciasne umysły, zaś drudzy często bywali nikczemni, nieustępliwi i okrutni. Żaden z tych gatunków nie był jednak tak paskudny, jak skłonni do manipulacji Soranie czy niesamowici, śmiertelnie groźni Tandu.

Benjamin szepnął coś do jednego ze swych towarzyszy. Niższy szym odwrócił się i pognał wzdłuż ścieżki w stronę, z której przybyła ich grupa, ku tajemniczemu Centrum Howlettsa. Athaclena odebrała drżenie niepokoju w ich umysłach. Po raz kolejny zadała sobie pytanie, co takiego dzieje się w tej dolinie, że Robert próbował skierować ją w inną stronę nawet za cenę ryzyka dla własnego zdrowia.

— Goniec przekaże wiadomość o sytuacji pana Oneagle’a i zorganizuje jakiś transport — powiedział jej Benjamin. — Tymczasem my szybko pójdziemy tam, by udzielić mu pierwszej pomocy. Gdyby mogła pani wskazać nam drogę…

Poprosił ją gestem, by ruszyła jako pierwsza i Athaclena musiała na chwilę poskromić swą ciekawość. Robert był, rzecz jasna, ważniejszy.

— Zgoda — odparła. — Chodźmy.

Gdy mijali pionowy kamień, gdzie doszło do jej spotkania z niezwykłym, przedrozumnym obcym, Athaclena podniosła wzrok. Czy to naprawdę był „Garthianin”? Być może te szymy coś o tym wiedziały. Zanim jednak zdążyła je zapytać, zachwiała się na nogach i złapała kurczowo za skronie. Szymy wbiły wzrok w jej koronę, która zafalowała nagle, oraz oczy, które zbliżyły się do siebie pod wpływem przestrachu.

Był to w części dźwięk — świst, który wznosił się coraz wyżej, niemal poza granicę słuchu — a w części ostry świąd, który wpełzł w górę wzdłuż jej kręgosłupa.

— Proszę pani? — Benjamin spojrzał na nią zatroskany. — Co się stało?

Athaclena potrząsnęła głową.

— To jest… to jest…

Nie skończyła zdania. Na chwilę ponad zachodnim horyzontem rozbłysła szarość. Coś gnało po niebie w ich stronę — zbyt szybko! Zanim Athaclena zdążyła się wzdrygnąć, urosło od odległej kropki do rozmiarów lewiatana. W tak nagły sposób pojawił się olbrzymi statek, który zawisł wprost ponad doliną. Athaclena ledwie zdążyła krzyknąć:

— Zakryjcie uszy! — zanim rozległ się grzmot, trzask i ryk. Który powalił ich wszystkich na ziemię. Huk niósł się echem po labiryncie kamieni i odbijał od otaczających ich stoków. Drzewa kołysały się. Niektóre z nich pękały i padały na ziemię. Liście spadały z nich zrywane cyklonami, które rozpętały się w okamgnieniu.

Wreszcie łoskot umilkł, rozpraszając się i niknąc w lesie. Dopiero wtedy, mrugając pod wpływem przeżytego wstrząsu, usłyszeli niski, głośny pomruk samego statku. Szary potwór — wielki, lśniący cylinder — rzucał cienie na całą dolinę. Spoglądali na wielką maszynę, obniżała się powoli, aż wreszcie zeszła poniżej poziomu imiennych szpikulców i zniknęła z pola widzenia. Szum jej silników przycichł, przechodząc w niskie dudnienie, dzięki czemu mogli usłyszeć odgłos kamiennych lawin osuwających się z pobliskich stoków.

Szymy powoli podniosły się na nogi i nerwowo chwyciły za ręce, szepcąc do siebie ochrypłymi, cichymi głosami. Benjamin pomógł wstać Athaclenie. Pola grawitacyjne statku uderzyły w jej w pełni rozciągniętą, nieprzygotowaną koronę. Potrząsnęła głową, by rozjaśniła się.

— To był statek wojenny, prawda? — zapytał ją Benjamin. — Reszta tych szymów nigdy nie była w kosmosie, ale ja poleciałem obejrzeć starego Yesariusa, kiedy złożył u nas wizytę, parę lat temu. Nawet on nie był tak wielki, jak ten! Athaclena westchnęła.

— W istocie to był statek wojenny. Sorańskiej konstrukcji, jak mi się zdaje. Gubru używają teraz tego modelu — spojrzała z góry na Ziemianina. — Powiedziałabym, że Garth nie jest już tylko obłożony blokadą, szymie Benjaminie. Zaczęła się inwazja.

Benjamin złoży dłonie. Pociągnął nerwowo za przeciwstawny kciuk, potem za następny.

— Unoszą się ponad doliną. Słyszę ich! Co oni kombinują?

— Nie wiem — odparła. — Dlaczego nie pójdziemy sprawdzić?

Benjamin zawahał się, po czym skinął głową. Poprowadził całą grupę z powrotem do miejsca, gdzie kończyły się kamienne szpikulce, skąd mogli dojrzeć rozciągającą się u ich stóp dolinę.


Statek wojenny unosił się w powietrzu w odległości około czterech kilometrów od miejsca, gdzie się znajdowali, na wysokości kilkuset metrów nad ziemią. Nakrywał swym ogromnym cieniem małe skupisko białawych budynków na dnie doliny. Athaclena osłoniła dłonią oczy przed jasnym blaskiem słońca odbijającym się w jego spiżowych, szarych powierzchniach bocznych.

Dobiegający niczym z głębi gardła jęk olbrzymiego krążownika brzmiał złowieszczo.

— On się tam tylko unosi! Co oni robią! — zapytał nerwowo jeden z szymów.

Athaclena potrząsnęła głową.

— Nie wiem — odparła w anglicu. Wyczuwała strach ludzi i neoszympansów znajdujących się w osadzie na dole. Były tam też inne źródła emocji.

To najeźdźcy — zrozumiała. Opuścili osłony psi, w swej arogancji nie biorąc pod uwagę możliwości obrony. Dotarło do niej konfiguracyjne wyobrażenie upierzonych istot o cienkich kościach, potomków jakiegoś pozbawionego zdolności lotu pseudoptasiego gatunku. Przez chwilę odbierała rzadko spotykany obraz rzeczywisty — tak wyraźny, jak gdyby spoglądała oczami jednego z oficerów krążownika. Choć kontakt trwał zaledwie kilka milisekund, jej korona cofnęła się z obrzydzeniem.

Gubru — zdała sobie sprawę w odrętwieniu. Nagle stało się to aż nadto realne.

Benjamin wciągnął powietrze.

— Spójrzcie!

Z otworów w szerokim podbrzuszu statku wylała się brązowa mgła. Powoli, niemal ospale, ciemny, ciężki opar zaczął opadać na dno doliny.

Strach na dole przerodził się w panikę. Athaclena skuliła się, oparta o jeden z kamiennych szpikulców i objęła głowę ramionami w próbie odcięcia niemal dotykalnej aury lęku.

Było go zbyt wiele! Spróbowała uformować w przestrzeni przed sobą glif pokoju, by powstrzymać ból i przerażenie, jednakże każdy wzorzec znikał niczym padający śnieg na gorącym, płomiennym wietrze.

— Zabijają ludzi i górki! — krzyknął jeden z szympansów na zboczu i pobiegł przed siebie.

— Petri! Wracaj tutaj! Jak ci się zdaje, dokąd idziesz? — wrzasnął do niego Benjamin.

— Muszę im pomóc! — odkrzyknął młodszy szym. — Ty też byś to zrobił, gdyby ci na nich zależało! Słyszysz ich krzyki tam na dole?

Nie zważając na krętą ścieżkę zaczął złazić w dół po samym osypisku, najkrótszą drogą wiodącą ku kłębiącej się mgle i stłumionym głosom rozpaczy.

Dwa pozostałe szymy spojrzały na Benjamina z wyrazem buntu w oczach. Najwyraźniej przyszła im do głowy ta sama myśl.

— Ja również idę — oznajmił jeden z nich.

Athaclena poczuła pulsujący ból w zwężonych pod wpływem strachu oczach. Co wyrabiały te głupie stworzenia?

— Pójdę z tobą — zgodził się ostatni. Nie zważając na krzyki i przekleństwa Benjamina, oba ruszyły w dół stromego zbocza.

— Zatrzymajcie się natychmiast!

Odwróciły się i spojrzały na Athaclenę. Nawet Petri zastygł bez ruchu, zwisając z głazu na jednej ręce. Spojrzał w górę na nią, mrugając powiekami. Użyła Tonu Stanowczego Rozkazu dopiero i raz trzeci w życiu.

— Skończcie z tą głupotą i wracajcie tu natychmiast! — warknęła.

Korona Athacleny zafalowała gwałtownie nad jej uszami. Zniknął jej starannie pielęgnowany ludzki akcent. Wypowiadała anglickie słowa z tymbrimskim zaśpiewem, który te neoszympansy musiały niezliczone razy słyszeć na wideo. Wyglądem mogła przypominać człowieka, lecz żaden ludzki głos nigdy nie uzyskałby dokładnie takiego brzmienia. Terrańscy podopieczni mrugnęli i rozdziawili usta.

— Wracajcie natychmiast — syknęła.

Szymy wdrapały się z powrotem na stok i stanęły przed nią. Jeden za drugim, spoglądając nerwowo na Benjamina i podążając za jego przykładem, pokłoniły się z rękoma skrzyżowanymi przed sobą.

Athaclena zapanowała nad drżeniem własnego ciała, by sprawić wrażenie spokojnej.

— Nie zmuszajcie mnie już więcej do podnoszenia głosu — powiedziała cicho. — Musimy współpracować ze sobą, myśleć chłodno i poczynić odpowiednie plany.

Nic dziwnego, że szymy dygotały i spoglądały na nią szeroko otwartymi oczyma. Ludzie rzadko przemawiali do nich równie stanowczo. Ich gatunek mógł terminować u człowieka, lecz według ziemskiego prawa neoszympansy miały niemal równe prawa obywatelskie.

My, Tymbrimczycy, to jednak co innego.

Poczucie obowiązku, zwykłe poczucie obowiązku, wyciągało Athaclenę z jej totanoo — wycofania się wywołanego strachem. Ktoś musiał wziąć na siebie odpowiedzialność za ratowanie życia tych stworzeń.

Brzydka, brązowa mgła przestała wylewać się z gubryjskiego statku. Opar rozprzestrzenił się w wąskiej dolinie niczym ciemne, spienione jezioro, zaledwie przykrywające budynki na jej dnie.

Otwory zamknęły się i statek zaczął unosić się w górę.

— Kryć się — powiedziała do nich i skierowała szymy na drugą stronę najbliższego ze skalnych monolitów. Niskie buczenie gubryjskiego statku stało się wyższe o ponad oktawę. Wkrótce ujrzeli, jak wznosi się ponad kamienne szpikulce.

— Chrońcie się.

Szymy zbiły się ciasno, przyciskając sobie dłonie do uszu.

W jednej chwili wielki statek najeźdźców był widoczny na wysokości tysiąca metrów nad dnem doliny, w następnej, szybciej niż mogło go śledzić oko, zniknął. Odgłos powietrza wypełniającego opróżnione miejsce przypominał klaśnięcie dłoni olbrzyma. Grzmot uderzył w nich ponownie, powracając w potężnych falach niosących ze sobą cząstki ziemi i liście z rosnącego na dole lasu.

Ogłuszone neoszympansy spoglądały na siebie przez długą chwilę, zanim echa wreszcie umilkły. W końcu najstarszy z nich, Benjamin, otrząsnął się, otrzepał dłonie, złapał młodego szena imieniem Petri za kark i przyprowadził zaskoczonego delikwenta do Athacleny.

Petri opuścił wzrok z zawstydzoną miną.

— Przy… przykro mi, proszę pani — mruknął ochrypłym głosem. — Chodzi o to, że tam na dole są ludzie i… i moi towarzysze…

Athaclena skinęła głową. Nie można być zbyt surowym dla podopiecznego mającego dobre intencje.

— Twoje motywy były godne podziwu. Teraz jednak, gdy jesteśmy już spokojni i możemy układać plany, pomyślimy o tym, jak pomóc twoim opiekunom i przyjaciołom w bardziej skuteczny sposób.

Wyciągnęła dłoń. Był to gest mniej protekcjonalny niż poklepanie po głowie, którego szym najwyraźniej spodziewał się od Galakta. Uścisnęli sobie ręce i Petri uśmiechnął się nieśmiało.

Gdy ominęli szybkim krokiem kamienie, by ponownie spojrzeć na dolinę, kilku Terran wciągnęło powietrze. Brązowy obłok rozlał się po nisko położonych terenach niczym gęste, ohydne morze sięgające niemal lesistych zboczy u ich stóp. Ciężki opar zdawał się mieć wyraźnie określoną górną granicę. Muskał zaledwie korzenie pobliskich drzew.

Nie było sposobu, by odgadnąć, co się dzieje na dole ani nawet czy ktoś tam jeszcze żyje.

— Rozdzielimy się na dwie grupy — powiedziała Athaclena. — Robert Oneagle nadal wymaga opieki. Ktoś musi udać się do niego.

Myśl o tym, że Robert leży półprzytomny tam, gdzie go zostawiła, wywoływała w jej umyśle nieustanny niepokój. Musiała się upewnić, że otrzyma pomoc. Zresztą podejrzewała, że dla większość tych szymów lepiej będzie, jeśli pójdą zaopiekować się Robertem, niż gdyby miały się kręcić w pobliżu tej śmiercionośnej doliny. Mając przed oczyma pełny obraz katastrofy, stworzenia te były zbyt wstrząśnięte i pobudzone.

— Benjaminie, czy twoi towarzysze mogliby odnaleźć Roberta sami, kierując się wskazówkami, jakich im udzielę?

— To znaczy, że pani by ich tam nie zaprowadziła? — Benjamin zmarszczył brwi i potrząsnął głową. — Hmm, nie wiem, proszę pani. Naprawdę… naprawdę myślę, że powinna pani pójść z nimi.

Athaclena zostawiła Roberta pod wyraźnym punktem orientacyjnym — wielkim przepiórczym orzechem rosnącym tuż przy głównej ścieżce. Każda grupa, która wyruszy z tego miejsca, powinna bez trudności odnaleźć rannego człowieka.

Mogła odczytać emocje szyma. Część osobowości Benjamina gorąco pragnęła, by jeden ze sławetnych Tymbrimczyków był u jego boku, aby pomóc — o ile to możliwe — ludziom w dolinie. Jednak mimo to postanowił ją odesłać!

Oleisty dym na dole kłębił się i kipiał. Athaclena wyczuwała z wielkiej odległości umysły ogarnięte wzburzeniem i strachem.

— Zostanę z tobą — oznajmiła stanowczo. — Powiedziałeś, że ci pozostali są wykwalifikowaną ekipą ratunkową. Z pewnością potrafią odnaleźć Roberta i udzielić mu pomocy. Ktoś musi tu zostać, by sprawdzić, czy można coś zrobić dla tych na dole.

Z człowiekiem szympansy mogłyby się spierać, nie przyszło im jednak do głowy, by sprzeciwić się Galaktowi, który podjął już decyzję. Istoty rozumne z klasy podopiecznych po prostu nie robiły podobnych rzeczy.

Wyczuła w Benjaminie częściową ulgę… i kontrapunkt lęku.

Trzy młodsze szymy założyły plecaki i skierowały się z powagą na zachód pomiędzy kamienne szpikulce, oglądając się za siebie nerwowo, aż zniknęły z pola widzenia.

Athaclena odczuła ulgę z powodu Roberta. Wciąż jednak nie dawał jej spokoju niepokój o ojca. Nieprzyjaciel z pewnością w pierwszej kolejności zaatakował Port Helenia.

— Chodź, Benjaminie. Zobaczmy, co się da zrobić dla tych biedaków na dole.

Bez względu na ich wyjątkowo wielkie i szybkie sukcesy w procesie Wspomagania, terrańskim genetykom zostało jeszcze sporo do zrobienia z neodelfinami i neoszympansami. Naprawdę oryginalni myśliciele nadal byli w obu tych gatunkach rzadkością. Według galaktycznych standardów posunęli się naprzód bardzo daleko, lecz Ziemianie pragnęli jeszcze szybszego postępu. Wyglądało to niemal tak, jakby podejrzewali, że ich podopieczni lada chwila mogą zostać zmuszeni do bardzo szybkiego dorośnięcia.

Gdy w rodzie Tursiops czy Pan pojawił się wartościowy umysł, wychowywano go starannie. Athaclena wiedziała, że Benjamin był jednym z takich doskonalszych egzemplarzy. Niewątpliwie ten szym miał co najmniej niebieską kartę rozrodczą i spłodził już wiele dzieci.

— Może lepiej zbadam drogę, proszę pani — zaproponował Benjamin. — Mogę wdrapać się na te drzewa i pozostać ponad poziomem gazu. Pójdę i zobaczę, jak wyglądają sprawy, a potem wróć po panią.

Athaclena wyczuwała niepokój, z jakim szym patrzył na jezior tajemniczego gazu. W tym miejscu sięgał im on mniej więcej do kostek, lecz głębiej w dolinie jego kłęby wzbijały się między drzewami do wysokości kilku ludzi.

— Nie. Będziemy trzymać się razem — odparła stanowczo Athaclena. — Może nie wiesz, że też potrafię wspinać się na drzewa?

Benjamin obejrzał ją od stóp do głów, najwyraźniej przypominając sobie opowieści o legendarnej tymbrimskiej zdolności przystosowania. — Hmm, pani przodkowie mogli, jak widzę, kiedyś żyć na drzewach. — Bez poważania obdarzył ją krzywym, skwaszonym uśmiechem. — No dobra. Lecimy.

Wziął rozbieg i wystartował. Skoczył między gałęzie prawiedębu, przemknął na drugą stronę pnia i pognał w dół po innym kom rżę, po czym przeskoczył wąską przerwę dzielącą go od następnego drzewa. Złapał za sprężynującą gałąź i spojrzał na Athaclenę pełnymi ciekawości brązowymi oczyma.

Tymbrimka rozpoznała wyzwanie. Zaczerpnęła kilka głębokie oddechów. Skoncentrowała się. Zaczęły się zmiany. Poczuła mrowienie w twardniejących koniuszkach palców i zwiększoną ruchomość klatki piersiowej. Wypuściła powietrze i wystartowała, skacząc na prawiedąb. Z pewnym trudem powtórzyła wszystkie ruchy szyma jeden za drugim.

Benjamin skinął z aprobatą głową, gdy wylądowała obok niego po czym ruszył w dalszą drogę.

Posuwali się naprzód powoli, skacząc z drzewa na drzewo i wspinając się po pniach oplecionych pnączami. Kilkakrotnie byli zmuszeni zawracać, by ominąć polany wypełnione powoli osiadającymi wyziewami. Starali się nie oddychać, gdy mijali gęstsze wstęgi ciężkiego gazu, lecz Athaclena chcąc nie chcąc wyczuwała tchnienie oleistych, gryzących oparów. Tłumaczyła sobie, że narastające swędzenie miało prawdopodobnie charakter psychosomatyczny.

Benjamin co chwila spoglądał na nią ukradkiem. Szym z pewnością zauważył niektóre ze zmian, jakie w niej zaszły w miarę upływu minut — zwiększoną gibkość ramion, kołysanie się barków, większą ruchomość oraz dodatkową rozpiętość dłoni. Najwyraźniej nie spodziewał się, że Galaktka dotrzyma mu kroku, huśtając się między drzewami.

Niemal na pewno nie znał ceny, jaką będzie musiała zapłacić za transformację gheer. Athaclena zaczęła już odczuwać ból, a wiedziała, że to dopiero początek.

Las był pełen dźwięków. Małe zwierzątka przemykały obok nich, uciekając przed obcym dymem i fetorem. Athaclena odbierała szybkie, gorące wibracje ich strachu. Gdy dotarli do szczytu pagórka wznoszącego się ponad osadą, dobiegły ich słabe krzyki przerażonych Terran poruszających się po omacku w ciemnym jak sadza lesie.

W brązowych oczach Benjamina wyczytała, że na dole znajdowali się jego przyjaciele.

— Widzi pani, jak to świństwo przylega do ziemi? — zapytał. — Wznosi się zaledwie o kilka metrów ponad dachy naszych budynków. Gdybyśmy tylko wybudowali choć jeden wysoki gmach!

— Najpierw by go rozwalili — wskazała Athaclena. — A dopiero potem puścili swój gaz.

— Hmmm — Benjamin skinął głową. — Cóż, chodźmy sprawdzić, czy któremuś z moich towarzyszy udało się uciec na drzewa. Może zdołali też pomóc kilku ludziom wejść na wystarczającą wysokość.

Nie zapytała Benjamina o jego ukrytą obawę — o to, o czym nie zdecydował się wspomnieć. Martwił się on o coś jeszcze poza znajdującymi się na dole ludźmi i szymami, jak gdyby tego nie było dosyć.


Im głębiej zapuszczali się w dolinę, tym wyżej wśród gałęzi musieli wędrować. Coraz częściej byli zmuszeni schodzić niżej. Muskali stopami plączące się wstęgi dymu, gnając swym nadrzewnym gościńcem. Na szczęście wyglądało na to, że oleisty gaz rozprasza się wreszcie. Stawał się coraz cięższy i ulegał kondensacji, tworząc delikatny deszcz szarego pyłu.

Benjamin zwiększył tempo, gdy ujrzeli białawe budynki centrum skryte za drzewami. Athaclena starała się ze wszystkich sił dotrzymać mu kroku, stawało się to jednak coraz trudniejsze. Enzymatyczne wyczerpanie kosztowało wiele. Korona Tymbrimki gorzała, gdy jej ciało starało się wyeliminować nagromadzone ciepło.

Skoncentruj się — pomyślała, kucnąwszy na kołyszącej się gałęzi. Zgięła nogi i spróbowała skupić wzrok na plamie zakurzonych liści i gałązek naprzeciwko niej.

Start.

Rozwinęła ciało, lecz w jej skoku zabrakło już energii. Zaledwie zdołała pokonać dwumetrową odległość. Mocno objęła podskakującą, kołyszącą się gałąź. Jej korona pulsowała niczym ogień.

Ściskała drzewo z obcego świata, oddychając przez otwarte usta. Nie była w stanie się poruszyć. Cały świat zamienił sil w rozmazaną plamę.

Może to nie tylko ból gheer — pomyślała. — Może ten gaz nie jest przeznaczony wyłącznie dla Terran. Może ginę od niego.

Upłynęło parę chwil, zanim odzyskała ostrość widzenia, a i wtedy dostrzegła niewiele więcej niż stopę o czarnej podeszwie pokrytą brązową sierścią… Benjamin stał nad nią, trzymając się zręczni gałęzi.

Jego dłoń dotknęła delikatnie gorących, falujących witek jej korony.

— Może pani tu zaczekać i odpocząć. Ja zbadam sytuację i zaraz wrócę.

Gałąź zadrżała raz jeszcze i szym zniknął.

Athaclena leżała bez ruchu. Nie mogła zrobić wiele więcej, poza wsłuchiwaniem się w słabe dźwięki nadbiegające z kierunku Centrum Howlettsa. W niemal godzinę po odlocie gubryjskiego krążownika nadal słyszała paniczne wrzaski szympansów oraz niezwykłe, niskie okrzyki jakiegoś zwierzęcia, którego nie potrafił rozpoznać.

Gaz się rozpraszał, lecz fetor wciąż był wyczuwalny, nawet tu, na górze. Athaclena trzymała nozdrza zamknięte, oddychając przez usta.

Żal mi biednych Ziemian, których nosy i uszy muszą przez cały czas być otwarte, wystawione na ataki całego świata.

Nie umknęła jej zawarta w tym ironia. Te istoty nie musiały przynajmniej słuchać swymi umysłami.

Gdy jej korona ostygła, Athaclena poczuła, że zalewa ją fala emocji… ludzkich, szympansich i tego innego rodzaju, który rozbłyskiwał i przygasał — „obcy”, który stał się już teraz niemal znajomy. Mijały minuty. Poczuła się trochę lepiej… na tyle, by poczołgać się wzdłuż konaru do miejsca, gdzie spotykał się on z pniem. Usiadła z westchnieniem, oparta o szorstką korę. Otaczał ją potok hałaśliwych dźwięków i emocji.

Może mimo wszystko nie umieram. Przynajmniej jeszcze nie w tej chwili.

Dopiero po pewnym czasie dotarło do niej, że coś dzieje się całkiem blisko. Poczuła, że jest obserwowana — i to z bardzo niewielkiej odległości! Odwróciła się i zaczerpnęła gwałtownie tchu. Z gałęzidrzewa odległego o zaledwie sześć metrów spoglądały na nią cztery pary oczu — trzy ciemnobrązowe i jedna jasnoniebieska.

Z wyjątkiem — być może — garstki rozumnych, półroślinnych Kantenów, Tymbrimczycy byli Galaktami, którzy najlepiej znali Ziemian. Mimo to Athaclena mrugnęła z zaskoczenia, niepewna co właściwie widzi.

Najbliżej pnia owego drzewa siedziała dorosła neoszympansica — „szymka” — ubrana jedynie w szorty. Trzymała w ramionach szymskie niemowlę. Brązowe oczy niewysokiej matki były szeroko rozwarte ze strachu.

Obok tej dwójki siedziało małe ludzkie dziecko o gładkiej skórze ubrane w drelichowy kombinezon. Jasnowłosa dziewczynka uśmiechnęła się nieśmiało do Athacleny.

Jednakże to czwarta i ostatnia istota na owym drzewie zbiła Tymbrimkę z tropu.

Przypomniała sobie dźwiękorzeźbę wykonaną przez neodelfiny, którą jej ojciec przywiózł do domu na Tymbrim ze swoich podróży. Było to wkrótce po tym epizodzie podczas Ceremonii Akceptacji Wyboru Tytlalów, gdy Athaclena zachowała się tak dziwnie w kalderze wygasłego wulkanu. Być może Uthacalthing pragnął grać dla niej dźwiękorzeźbę, by wyciągnąć ją z markotnego nastroju i udowodnić jej, że ziemskie walenie są w gruncie rzeczy uroczymi istotami, których nie należy się obawiać. Powiedział jej, by zamknęła oczy i pozwoliła, aby pieśń ją oblała.

Bez względu na to, jaki był jego motyw, skutek okazał się przeciwny do oczekiwanego. Słuchając dzikich, nieopanowanych form dźwiękowych Athaclena odniosła nagle wrażenie, że jest zanurzona w oceanie i słyszy, jak zbiera się gniewny, morski szkwał. Nie pomogło nawet, gdy otworzyła oczy i ujrzała, że wciąż siedzi w rodzinnym pokoju muzycznym. Po raz pierwszy w jej życiu słuch odniósł zwycięstwo nad wzrokiem.

Athaclena nigdy już nie słuchała tego sześcianu ani nie napotkała niczego równie dziwnego… to znaczy, aż do chwili, gdy natknęła się na niesamowity, metaforyczny krajobraz wewnątrz umysłu Roberta Oneagle’a.

Teraz znowu poczuła się tak samo! Gdyż, choć na pierwszy rzut oka czwarta z siedzących naprzeciwko niej istot wyglądała jak bardzo wielki szympans, korona mówiła jej coś całkiem innego.

To niemożliwe!

Brązowe oczy spoglądały na nią łagodnie i spokojnie. Ta istota niewątpliwie ważyła znacznie więcej niż wszystkie pozostałe razem, lecz mimo to trzymała ludzkie dziecko na kolanach delikatnie i ostrożnie. Gdy dziewczynka wierciła się, wielkie stworzenie parskało tylko i przesuwało się odrobinę, nie puszczając jej ani nie odrywając wzroku od Athacleny. W przeciwieństwie do normalnych szympansów twarz miało zupełnie czarną.

Nie zważając na ból, Athaclena zaczęła posuwać się powoli naprzód tak, by ich nie zaniepokoić.

— Cześć — wypowiedziała starannie w anglicu.

Ludzkie dziecko uśmiechnęło się ponownie i oparło nieśmiało głowę o masywną klatkę piersiową swego kudłatego obrońcy. Neoszympansia matka skuliła się ze strachu.

Masywne stworzenie z długą, spłaszczoną twarzą, skinęło tylko dwa razy głową i ponownie parsknęło.

Musował w nim Potencjał!

Athaclena tylko raz dotąd napotkała gatunek żyjący w wąskiej strefie dzielącej zwierzęta od uzyskanych istot rozumnych z klasy podopiecznych. W Pięciu Galaktykach stan taki był wielką rzadkością. gdyż każdy nowo odkryty przedrozumny gatunek szybko rejestrowano i oddawano do terminu jakiemuś klanowi gwiezdnych wędrowców celem poddania Wspomaganiu.

Do Athacleny dotarło, że ta istota posunęła się już daleko na drodze wiodącej do rozumności!

Ale przecież uważano, że przepaści dzielącej zwierzę od myśliciela nie sposób pokonać samemu! Co prawda, niektórzy ludzie wciąż upierali się przy swoich dziwacznych ideach z dni przed Kontaktem — teoriach twierdzących, że prawdziwa inteligencja może powstać drogą „ewolucji”. Nauka Galaktów dowodziła jednak, że próg ten można przebrnąć jedynie z pomocą innego gatunku, który już go przekroczył uprzednio.

Tak wyglądały sprawy zawsze, od legendarnych czasów pierwszego gatunku — Przodków — miliardy lat temu.

Nikt jednak nigdy nie wykrył opiekunów ludzi. Dlatego właśnie nazywano ich k’chu-non… dzikusami. Czy w ich starej idei mogło się kryć ziarenko prawdy? A jeśli tak, to czy to stworzenie mogłoby również…?

Och, nie! Dlaczego nie zauważyłam tego od razu?

Athaclena zrozumiała nagle, że nie było to zwierzę żyjące w stanie natury. Nie był to legendarny „Garthianin”, o którego odnalezienie prosił ją ojciec. Podobieństwo rodzinne było po prostu zbyt uderzające.

Spoglądała na zgromadzonych kuzynów, siedzących wspólnie na jednej gałęzi wysoko ponad gubryjskimi oparami. Człowiek, neoszympansy i… co?

Usiłowała sobie przypomnieć, co mówił jej ojciec o licencji udzielonej ludziom na zajmowanie ich rodzinnego świata. Ziemi. Po Kontakcie Instytuty uznały oficjalnie ich faktyczną dzierżawę. Niemniej Athaclena była pewna, że obowiązywały ich Prawa Odłogu oraz inne ograniczenia.

Wyszczególniono też kilka ziemskich gatunków.

Od wielkiego zwierzęcia promieniował Potencjał, jak od… — Athaclenie przyszła do głowy przenośnia — światło sygnalizacyjne płonące na drzewie naprzeciwko niej. Przeszukawszy pamięć na sposób tymbrimski, odnalazła w niej wreszcie nazwę, której szukała.

— Śliczny zwierzaczku — zapytała łagodnym tonem. — jesteś gorylem, prawda?



16. Centrum Howlettsa

Stworzenie podrzuciło wielką głową i parsknęło. Tuż obok niego szympansia matka zakwiliła łagodnie i spojrzała na Athaclenę z widoczną obawą.

Mała ludzka dziewczynka klasnęła jednak w dłonie, wyczuwając okazję do zabawy.

— Gorkiem! Jonny jest gorkiem! Jak ja! — małe, dziecięce pięści uderzyły w jej klatkę piersiową. Odrzuciła głowę do tyłu i wydała z siebie wysokie, zawodzące wycie.

Goryl. Athaclena patrzyła zdumiona na olbrzymie, milczące stworzenie, usiłując sobie przypomnieć to, czego się dowiedziała mimochodem tak dawno temu.

Jego ciemne nozdrza rozwarły się, jak gdyby węszyło w kierunku Athacleny. Wolną ręką wykonało szybkie, skomplikowane znaki migowe skierowane do ludzkiego dziecka.

— Jonny chce się dowiedzieć, cy teraz pani psejmie dowództwo — zasepleniła dziewczynka. — Mam nadzieję, ze tak. Była pani naprawdę zmęcona, kiedy psestała pani gonić Benjamina. Cy on zrobił coś złego? Wie pani, on uciekł. Athaclena przysunęła się nieco bliżej.

— Nie — odparła. — Benjamin nie zrobił nic złego. Przynajmniej nie od chwili, gdy go spotkałam. Zaczynam jednak podejrzewać…

Przerwała. Ani dziecko, ani goryl nie pojęłyby jej obecnych podejrzeń, lecz dorosła szymka najwyraźniej rozumiała sprawę. W jej oczach malował się strach.

— Jestem Aprii — powiedział mały człowiek. — A to jest Nita. Je dziecko nazywa się Cha-Cha. Symki dają casem dzieciom na pocą tek łatwe imiona, bo one nie mówią za dobze, kiedy są małe — wyznała.

Gdy patrzyła na Athaclenę, zdawało się, że jej oczy lśnią.

— Cy pani naprawdę jest Tym… bim… Tymbimką?

Athaclena skinęła głową.

— Jestem Tymbrimką.

Aprii klasnęła w dłonie.

— Ojej. Oni są dobzy! Cy widziała pani ten wielki statek? Nadleciał z wielkim hukiem i tata kazał mi pójść z Jonnym, a potem puścili gaz i Jonny zatkał mi usta dłonią. Nie mogłam oddychać!

Aprii skrzywiła twarz, udając, że się dusi.

— Puścił mnie, kiedy byliśmy już na dzewach. Znaleźliśmy Nitę i Cha-Chę — obrzuciła spojrzeniem parę szymów. — Nita wciąż chyba za bardzo się boi, zęby dużo mówić.

— Czy ty też się bałaś? — zapytała Athaclena. Aprii skinęła głową z powagą.

— Tak. Ale musiałam psestać. Byłam tu jedynym cłowiekiem więc musiałam psejąć dowództwo i zaopiekować się wsystkimi. Cy mogłaby mnie pani teraz zastąpić? Jest pani naprawdę ładną Tymbimką.

Nieśmiałość dziewczynki powróciła. Wtuliła się w masywna pierś Jonny’ego. Uśmiechała się przy tym do Athacleny, ukazując tylko jedno oko.

Athaclena nie wytrzeszczyła oczy ze zdumienia. Nigdy dotąd nie zdawała sobie sprawy, że ludzie są zdolni do podobnych rzeczy. Mimo że jej rasa była sojusznikiem Terran, dziewczyna podzielała niektóre z powszechnych wśród Galaktów uprzedzeń, wyobrażając sobie, że „dzikusy” wciąż pod jakimś względem przypominają dzikie zwierzęta. Wielu Galaktów uważało, iż jest wątpliwe, by ludzie byli naprawdę gotowi być opiekunami. Niewątpliwie Gubru wyrazili to przekonanie w swym Manifeście Wojennym.

To dziecko całkowicie zdruzgotało owo wyobrażenie. Zgodnie z prawem i obyczajem mała Aprii sprawowała dowództwo nad swymi podopiecznymi, bez względu na swój młody wiek. Dziewczynka doskonale rozumiała ciążącą na niej odpowiedzialność.

Niemniej Athaclena wiedziała już, dlaczego zarówno Robertowi, jak i Benjaminowi zależało na tym, by jej tu nie przyprowadzić. Stłumiła początkowy impuls pełnego oburzenia gniewu. Później, gdy już potwierdzi swe podejrzenia, będzie musiała znaleźć jakiś sposób, by powiadomić o wszystkim ojca.

Zaczynała już niemal czuć się znowu Tymbrimką. Reakcja ghee ustąpiła zwykłemu, przytłumionemu uczuciu gorąca przebiegającemu wzdłuż jej mięśni i ścieżek nerwowych.

— Czy jeszcze jakimś ludziom udało się uciec na drzewa? — zapytała.

Jonny wykonał szybką serię znaków. Aprii służyła jako tłumaczka, choć mogła nie rozumieć jasno wszystkich implikacji.

— Mówi, ze kilku próbowało, ale nie byli dość sybcy… Więksość biegała tylko w kółko, robiąc ludzkie zecy. Tak górki nazywają ludzkie cynności, których nie rozumieją — wyznała po cichu.

Wreszcie odezwała się szymska matka, Nita.

— Od ggazu… — przełknęła ślinę — ludzie zrobili się słabi — jej głos był ledwie słyszalny. — Niektórzy z nas, szymów, też poczuli lekko jego działanie… Górkom chyba nic się nie stało.

No tak. Być może jej pierwotne przypuszczenia na temat gazu były słuszne. Podejrzewała, że nie miał on powodować natychmiastowej śmierci. Masowa masakra cywilów była czymś, na co Instytut Sztuki Wojennej spoglądał z niechęcią. O ile znała Gubru, ich zamiary były prawdopodobnie znacznie bardziej podstępne.

Po jej prawej stronie rozległ się trzask. Wielki szym płci męskiej, Benjamin, opadł na konar mieszczący się o dwa drzewa dalej. Zawołał do Athacleny:

— Już wszystko w porządku, proszę pani! Znalazłem doktor Taka i doktora Schultza! Bardzo pragną z panią porozmawiać!

Athaclena skinęła do niego dłonią.

— Proszę cię, podejdź najpierw do mnie, Benjaminie.

Z typową dla rodzaju Pan przesadą Benjamin wydał z siebie długie, umęczone westchnienie. Zaczął skakać z gałęzi na gałąź, aż wreszcie dostrzegł trzy małpy i ludzką dziewczynkę. Opuścił żuchwę i niemal nie wypuścił z rąk konaru. Na jego twarzy malowała się widoczna frustracja. Odwrócił się w stronę Athacleny, oblizał wargi i odchrząknął.

— Szkoda wysiłków — powiedziała. — Wiem, że spędziłeś ostatnie dwadzieścia minut, pośród tego całego zamieszania, na próbach ukrycia przede mną prawdy. Nic to jednak nie dało. Wiem, co tu się działo.

Benjamin zamknął usta, po czym wzruszył ramionami.

— No i co? — westchnął.

— Czy akceptujecie moje przewodnictwo? — zapytała Athaclena czwórkę siedzącą na gałęzi.

— Tak — odparła April. Nita przeniosła wzrok z Athacleny na ludzkie dziecko, po czym skinęła głową.

— W porządku. Zostańcie na miejscu, póki ktoś po was nie przyjdzie. Rozumiecie?

— Tak, prosę pani.

Nita ponownie skinęła głową. Jonny i Cha-Cha spojrzeli tylko na nią.

Athaclena podniosła się, balansując na gałęzi, i zwróciła się w stronę Benajmina.

— Teraz porozmawiajmy z tymi waszymi specjalistami od Wspomagania. O ile gaz nie obezwładnił ich całkowicie, z chęcią bym się dowiedziała, dlaczego postanowili pogwałcić galaktyczne prawo.

Benjamin sprawiał wrażenie pokonanego. Skinął głową z rezygnacją.

— Ponadto — ciągnęła Athaclena, gdy wylądowała na gałęzi obok niego — lepiej nawiążcie kontakt z tymi szymami i gorylami, które stąd odesłaliście, żebym ich nie zobaczyła. Należy je przywołać z powrotem. Możemy potrzebować ich pomocy.



17. Fiben

Fibenowi udało się sporządzić z połamanych konarów drzew, leżących obok koleiny pozostawionej przez jego kapsułę ratunkową, kulę, na której mógł się wesprzeć. Wyłożył ją strzępami swego pokładowego stroju, dzięki czemu za każdym razem, gdy się na niej oparł, wybijała mu ramię ze stawu jedynie częściowo.

Hmmm — pomyślał. — Gdyby ludzie nie wyprostowali nam kręgosłupów i nie skrócili ramion, mógłbym wrócić w cywilizowane okolice na czworakach.

Oszołomiony, posiniaczony, głodny… w gruncie rzeczy Fiben był w całkiem niezłym nastroju, gdy torował sobie drogę pośród przeszkód, kierując się na północ.

Do diabła, żyję. Właściwie nie mam na co się skarżyć.

Spędził sporo czasu w górach Mulun, prowadząc badania ekologiczne w ramach Projektu Odnowy, wiedział więc, że znajduje się w zlewisku odpowiedniej rzeki, nie nazbyt daleko od znanych mu terenów. Wszystkie odmiany roślinności były łatwe do rozpoznania — głównie miejscowe gatunki, lecz również trochę importowanych, które wprowadzono do ekosystemu celem wypełnienia luk pozostałych po Bururalskiej Masakrze.

Fiben był w nastroju optymistycznym. Fakt, że utrzymał się przy życiu, a nawet rozbił na znanym terytorium… upewniał go w tym, że Ifni ma odnośnie do niego jeszcze jakieś plany. Z pewnością uratowała go z myślą o czymś szczególnym. Zapewne los ten będzie wyjątkowo dokuczliwy i znacznie bardziej bolesny niż zwykła śmierć z głodu na pustkowiu.

Fiben nastawił uszu. Spojrzał w górę. Czy ten dźwięk mógł być tworem jego wyobraźni?

Nie! To były głosy! Utykając pognał wydeptaną przez zwierzynę ścieżką, na przemian podskakując na swej prowizorycznej kuli lub skacząc o niej jak o tyczce. Wreszcie dotarł do pochyłej polany rozciągającej się nad stromą ścianą kanionu.

Mijały minuty. Fiben nie przestawał wytrzeszczać oczu. Deszczowy las był tak cholernie gęsty!

Tam! Po drugiej stronie, mniej więcej w połowie drogi w dół zbocza, widać było sześć objuczonych plecakami szymów poruszających się szybko przez las w kierunku jakichś tlących się jeszcze szczątków TAASF Proconsul. W tej chwili wszystkie zachowywały ciszę. To był prawdziwy łut szczęścia, że odezwały się akurat w chwili, gdy przechodziły poniżej miejsca, w którym się znajdował.

— Hej! Tępaki! Tu jestem! — Fiben krzyczał, podskakiwał na prawej nodze i wymachiwał rękoma. Ekipa ratownicza zatrzymała się. Szymy rozglądały się wokół, mrugając powiekami, podczas gdy echa niosły się po wąskim parowie. Fiben odsłonił zęby. Mimo woli warknął cicho pod wpływem frustracji. Patrzyli wszędzie, ale nie w jego kierunku!

Wreszcie chwycił kulę, zakręcił nią nad głową i cisnął na drugą stronę kanionu.

Jeden z szymów wydał głośny okrzyk i złapał drugiego za rękę. Obserwowali jak wywijający koziołki konar opadł na gałęzie lasu.

Dobrze — pomyślał Fiben. — Teraz pomyślcie. Odnajdziecie miejsce, w którym zaczął się tor jego lotu.

Dwóch poszukiwaczy wskazało w jego stronę. Ujrzeli, jak wymachiwał rękami. Krzyknęli z podniecenia i zaczęli podskakiwać i biegać w kółko.

Zapominając na chwilę o własnej małej regresji, Fiben mruknął pod nosem.

— Ale mam szczęście! Musiała mnie uratować banda fizoli. Dajcie spokój, chłopaki. Nie róbmy z tego deszczowego tańca.

Mimo to uśmiechnął się, gdy zbliżali się ku jego leżącej na stoku polanie. I podczas całego ściskania się i poklepywania po plecach, które nastąpiło później, sam się zapomniał i wydał z siebie kilka radosnych pohukiwań.



18. Uthacalthing

Jego mała szalupa była ostatnim statkiem, który wystartował z kosmoportu Port Helenia. Na ekranach detekcyjnych widoczne były już krążowniki wchodzące w niższe warstwy atmosfery.

W porcie nieliczny oddział milicji i Terrageńskiej Piechoty Morskiej przygotowywał się do ostatniej, daremnej bitwy. Ich wyzwanie transmitowane było na wszystkich kanałach.

— …Odmawiamy najeźdźcom prawa do lądowania tutaj. Domagamy się od Galaktycznej Cywilizacji obrony przed ich agresją. Odmawiamy Gubru zezwolenia na lądowanie na terenie, który legalnie dzierżawimy. Na dowód tego mały, uzbrojony Oddział Formalnego Oporu oczekuje na najeźdźców w stołecznym kosmoporcie. Nasze wyzwanie…

Uthacalthing kierował szalupą za pośrednictwem nonszalanckich ruchów nadgarstka i kciuka, na których umieszczone były sterowniki. Maleńki stateczek gnał na południe wzdłuż brzegu Morzył Ciimarskiego szybciej od dźwięku. Jasne promienie słońca odbijały się w szerokich wodach po jego prawej stronie.

— …jeśli odważą się stawić nam czoła w walce istoty z istotą, zamiast kryć się w swych statkach wojennych…

Uthacalthing skinął głową.

— Wygarnijcie im. Ziemianie — odezwał się łagodnym tonem w anglicu. Dowódca wyznaczonego oddziału prosił go o radę. jak sformułować rytualne wyzwanie. Uthacalthing miał nadzieję, że jego pomoc okazała się użyteczna.

Transmisja nie ustawała. Wymieniono liczbę oraz typy broni oczekującej w kosmoporcie na schodzącą do lądowania armadę, by nieprzyjaciel nie miał usprawiedliwienia, jeśli użyje przemożnej siły. W podobnej sytuacji Gubru nie będą mieli innego wyboru, jak zaatakować obrońców za pomocą sił naziemnych. A wtedy będą musieli ponieść pewne straty.

O ile Kodeksy wciąż obowiązują — pomyślał w duchu Uthacalthing. — Nieprzyjaciel może już nie dbać o Zasady Wojny.

Trudno było sobie wyobrazić podobną sytuację, lecz z dalekich gwiezdnych szlaków dobiegały pogłoski…

Kabinę pilota otaczał szereg ekranów. Jeden z nich ukazywał krążowniki pojawiające się w polu widzenia kamer miejskiego dziennika Port Helenia. Na innym widniały szybkie myśliwce przeszywające niebo nad kosmoportem.

Za plecami Uthacalthing słyszał niskie zawodzenie. To dwóch szczudłowatych Ynnian wymieniało pomiędzy sobą skargi na swój los. Te stworzenia jednak były przynajmniej w stanie wcisnąć się w tymbrimskie siedzenia. Ich potężny pan musiał stać.

Kault nie ograniczał się do stania. Chodził po ciasnej kabinie. Nadymał grzebień tak, że uderzał on co chwila w niski sufit. Thennanianin nie był w dobrym nastroju.

— Dlaczego, Uthacalthing? — mruknął nie pierwszy już raz. — Dlaczego zwlekałeś tak długo? Byliśmy dosłownie ostatnimi, którzy stamtąd odlecieli!

Ze szczelin oddechowych Kaulta buchnęło powietrze.

— Powiedziałeś mi, że wyruszymy poprzedniej nocy! Jak najszybciej zebrałem trochę rzeczy i byłem gotowy, ale ty się nie zjawiłeś! Czekałem. Minęło mnie kilka okazji do wynajęcia innego środka transportu, podczas gdy ty wysyłałeś jedną wiadomość za drugą, każąc mi być cierpliwym. A potem, gdy późnym świtem wreszcie się pojawiłeś, odlecieliśmy tak beztrosko, jakbyśmy udawali się na wycieczkę do Łuku Przodków!

Uthacalthing pozwolił swemu koledze narzekać. Udzielił mu już formalnych przeprosin i zapłacił dyplomatyczną grzywnę. Nie wymagano od niego niczego więcej.

Ponadto wszystko toczyło się dokładnie tak, jak to zaplanował.

Na tablicy kontrolnej rozbłysło żółte światło. Rozległ się brzęczący dźwięk.

— Co to jest? — zaniepokojony Kault przesunął się naprzód, powłócząc nogami. — Czy wykryli nasze silniki?

— Nie.

Kault westchnął z ulgą.

Uthacalthing ciągnął:

— Nie chodzi o silniki. To światełko oznacza, że przed chwilą wysondowała nas wiązka probabilistyczna.

— Co? — Kault niemal krzyknął. — Czy ten statek nie ma osłony? Nie używasz nawet grawitorów! Jaką probabilistyczną anomalię mogli wykryć?

Uthacalthing wzruszył ramionami, jak gdyby ten ludzki gest był mu wrodzony.

— Być może nieprawdopodobieństwo ma charakter wewnętrzny — zasugerował. — Może coś, co dotyczy nas samych, jarzy się wzdłuż linii świata. Możliwe, że to właśnie wykryli.

Kącikiem prawego oka ujrzał, że Kault dygocze. Gatunek Thennanian wydawał się czuć niemal przesądny lęk przed wszystkim, co miało coś wspólnego ze sztuką czy nauką kształtowania rzeczywistości. Uthacalthing pozwolił, by looth’troo — przeprosiny dla wroga — uformowało się delikatnie wśród jego witek i powtórzył sobie, że rasy jego i Kaulta są oficjalnie w stanie wojny. Miał prawo drażnić swego wroga-przyjaciela, tak samo jak poprzednio było etycznie do przyjęcia, gdy postarał się, by w statku Kaulta dokonano sabotażu.

— Nie martwiłbym się o to — poradził. — Mamy nad nimi sporą przewagę.

Zanim Thennanianin zdążył odpowiedzieć, Uthacalthing pochylił się do przodu i przemówił szybko w siódmym galaktycznym sprawiając, że obraz na jednym z ekranów powiększył się.

— Thwill’kou-chlliou! — zaklął. — Popatrz, co oni robią!

Kault odwrócił się i wbił wzrok w ekran. Holoobraz ukazywał ogromne krążowniki, które unosiły się nad miastem stołecznym, wypuszczając na budynki i parki brązowy opar. Choć dźwięk był nastawiony cicho, mogli niemal usłyszeć panikę w głosie spikera, gdy opisywał ciemniejące niebo, jak gdyby komukolwiek w Port Helenia potrzebne były jego objaśnienia.

— Niedobrze się dzieje — grzebień Kaulta szybciej zaczął uderzać w sufit. — Gubru okazują surowość większą niż wymagana w obecnej sytuacji i dozwolona ich uprawnieniami wojennymi.

Uthacalthing skinął głową. Zanim jednak zdążył przemówić, zamrugało kolejne żółte światło.

— Co się znowu dzieje? — westchnął Kault.

Oczy Uthacalthinga oddaliły się od siebie najbardziej, jak było to możliwe.

— To oznacza, że podąża za nami statek pościgowy — odparł. — Może nas czekać walka. Czy umiesz obsługiwać konsolę bojową klasy pięćdziesiąt siedem, Kault?

— Nie, ale myślę, że jeden z moich Ynnian…

Uthacalthing przerwał jego odpowiedź krzycząc:

— Trzymaj się! — po czym włączył grawitory szalupy. Ziemia przemknęła pod nimi z głośnym gwizdem. — Przystępuję do manewrów wymijających! — zawołał.

— Dobrze — szepnął Kault przez szpary na szyi.

Och, dzięki niech będą grubej czaszce Thennanian — pomyślał Uthacalthing. Starał się panować nad wyrazem twarzy, choć wiedział, że jego kolega ma tyle wrażliwości empatycznej, co kamień, i nie jest w stanie odebrać jego radości.

Gdy ścigające ich statki otworzyły ogień, korona Uthacalthinga zaczęła śpiewać.



19. Athaclena

Zielone wypustki lasu zlewały się z trawnikami i pomalowanymi na kolor liści budynkami centrum, jak gdyby chciano, by instytucja nie rzucała się w oczy z powietrza. Choć wiatr z zachodu odpędził wreszcie ostatnie widoczne strzępy aerozolu wypuszczonego ze statku najeźdźców, cienka warstwa gruboziarnistego pyłu pokrywała wszystko poniżej wysokości pięciu metrów, wydzielając ostry, nieprzyjemny odór.

Korona Athacleny nie kurczyła się już pod wpływem niepowstrzymanego ryku paniki. Nastrój pomiędzy budynkami uległ zmianie. Była tam teraz wyczuwalna nuta rezygnacji… oraz inteligentnego gniewu.

Podążyła za Benjaminem ku pierwszej polanie, gdzie ujrzała małe grupki neoszympansów biegających po ogrodzonym terenie z palcami nóg zwróconymi do środka. Jedna ich para przemknęła obok niej, dźwigając na noszach dokładnie opatulony ciężar.

— Może jednak nie powinna tam pani schodzić — wychrypiał Benjamin. — Chodzi mi o to, że choć jest oczywiste, że gaz przygotowano z myślą o ludziach, nawet nam, szymom, zaszumiało od niego trochę we łbach. Pani jest bardzo ważna…

— Jestem Tymbrimką — odparła chłodno Athaclena. — Nie mogę tu tak siedzieć, kiedy potrzebują mnie podopieczni i równi mi rangą opiekunowie.

Benjamin pokłonił się na znak zgody. Poprowadził ją w dół po przypominającym schody ciągu gałęzi, aż wreszcie z niejaką ulgą postawiła stopę na ziemi. Gryzący odór był tu silniejszy. Athaclena próbowała nie zwracać na niego uwagi, lecz serce waliło jej pod wpływem podenerwowania.

Mijali obiekty, w których z pewnością zakwaterowano i szkolono goryle. Były tam otoczone płotem place i tereny służące do zabaw, a także przeprowadzania testów. Najwyraźniej dokonywano tu intensywnych, choć prowadzonych na małą skalę, wysiłków. Czy Benjamin naprawdę sobie wyobrażał, że zdoła ją oszukać tylko przez fakt, że wyśle przedrozumne małpy do dżungli, by się tam ukryły?

Miała nadzieję, że żadna z nich nie ucierpiała pod wpływem gazu czy podczas paniki, która nastąpiła później. Pamiętała ze swych krótkich lekcji historii Ziemian, że goryle — choć silne — znane były z tego, że są wrażliwymi a nawet delikatnymi stworzeniami.

Szymy odziane w szorty, sandały i wszechobecne ładownice na narzędzia ganiały w różne strony, zajęte poważnymi sprawami. Niektóre spoglądały ciekawie na Athaclenę, gdy się zbliżała, nie zatrzymywały się jednak, by z nią pomówić. W gruncie rzeczy słyszała bardzo niewiele słów.

Krocząc lekko po ciemnym pyle, dotarli do centrum ośrodka. Tam wreszcie Athaclena i jej przewodnik napotkali ludzi. Spoczywali oni na leżankach ustawionych na schodach głównego budynku — mel i fem. Głowa ludzkiego mężczyzny była całkowicie pozbawiona włosów, a jego oczy miały ślady fałd na powiekach. Sprawiał wrażenie ledwie przytomnego.

Drugi człowiek był wysoką, ciemnowłosą kobietą. Jej skóra miała zupełnie czarną barwę. Athaclena nigdy dotąd nie widziała tak głębokiego, intensywnego odcienia. Zapewne kobieta była jedną z tych rzadkich ludzi „czystej krwi”, którzy zachowali charakterystyczne cechy swych starożytnych „ras”. W kontraście z nią skóra stojących obok szymów, pod ich niejednolitą pokrywą brązowych włosów, była niemal bladoróżowa.

Z pomocą dwóch neoszympansów, które wyglądały na starsze, czarna kobieta zdołała wesprzeć się na łokciu, gdy Athaclena do niej podeszła. Benjamin wystąpił naprzód, by dokonać przedstawienia.

— Doktor Taka, doktorze Schultz, doktorze M’Bzwelli, szymie Fredericku, wszyscy z Terrańskiego Klanu Dzikusów, przedstawiam wam szanowną Athaclenę, a Tymbrimi ab-Caltmour ab-Brma ab-Krallniht ul-Tytlal.

Athaclena obrzuciła spojrzeniem Benjamina zaskoczona, że potrafił wyrecytować z pamięci honorowy tytuł jej gatunku.

— Doktorze Schultz — powiedziała i skinęła lekko głową do szyma po lewej. — Doktor Taka — kobiecie pokłoniła się nieco niżej. Ostatnim pochyleniem głowy objęła zarówno drugiego człowieka, jak i szyma. — Doktorze M’Bzwelli i szymie Fredericku. Przyjmijcie, proszę, moje kondolencje z powodu okrucieństwa, jakie wyrządzono waszemu osiedlu i waszemu światu.

Szymy pokłoniły się nisko. Kobieta również próbowała to zrobić, lecz była zbyt słaba.

— Dziękujemy za wyraz twych uczuć — odparła z wysiłkiem. — Nie wątpię, ze my. Ziemianie, jakoś z tego wybrniemy… Muszę przyznać, że jestem trochę zaskoczona, widząc jak córka tymbrimskiego ambasadora zjawia się znikąd akurat teraz.

Mogę się o to założyć — pomyślała Athaclena w anglicu. Tym razem posmak sarkazmu w ludzkim stylu sprawił jej przyjemność. — Moja obecność jest dla waszych planów niemal równie wielką katastrofą, jak Gubru i ich gaz!

— Mój przyjaciel został ranny — powiedziała na głos. — Trzy wasze neoszympansy udały się, by go odszukać, jakiś czas temu. Czy otrzymaliście od nich jakąś wiadomość?

Kobieta skinęła głową.

— Tak, tak. Właśnie dotarł do nas impuls od ekipy ratunkowej. Robert Oneagle jest przytomny i w dobrym stanie. Druga grupa, którą wysłaliśmy na poszukiwanie strąconego statku, dołączy do nich wkrótce, z kompletnym wyposażeniem medycznym.

Athaclena poczuła, jak pełen napięcia niepokój, który stłamsiła w swoim umyśle, rozwiał się.

— Dobrze. Bardzo dobrze. W takim razie przejdę do innych spraw.

Jej korona rozwinęła się, gdy dziewczyna uformowała kuouwassooe — glif przeczucia — choć wiedziała, że obecni wyczują co najwyżej jego skraj albo w ogóle nic.

— Po pierwsze, jako członek gatunku, który był z wami w sojuszu już od chwili, gdy wy dzikusy z takim hałasem wtargnęliście na scenę Pięciu Galaktyk, oferuję swą pomoc w czasie obecnego kryzysu. Zrobię jako współopiekun, co tylko będę mogła, żądając w zamian jedynie pomocy w skontaktowaniu się z ojcem, o ile będziecie w stanie jej udzielić.

Załatwione — doktor Taka skinęła głową. — Załatwione i dziękujemy.

Athaclena postąpiła krok naprzód.

— Po drugie… muszę dać wyraz przerażeniu, z jakim odkryłam funkcję tego ośrodka. Dowiedziałam się, że jesteście zaangażowani w nieusankcjonowane Wspomaganie… pozostawionego odłogiem gatunku!

Czwórka zarządzających spojrzała na siebie nawzajem. Athaclena potrafiła już czytać z ludzkich twarzy na tyle dobrze, by rozpoznać wyraz zasmuconej rezygnacji.

— Ponadto — ciągnęła — muszę zauważyć, iż wykazaliście się tak złym smakiem, że popełniliście tę zbrodnię na planecie Garth, tragicznej ofierze dawnych ekologicznych nadużyć…

— Chwileczkę! — zaprotestował szym Frederick. — Jak może pani porównywać to, co robimy, z masakrą wywołaną przez Bum…

— Fred, spokój! — wtrącił się kategorycznie drugi szym, doktor Schultz.

Frederick zamrugał powiekami. Zdając sobie sprawę, że już za późno na wycofanie tych słów, mamrotał dalej.

— …jedyne planety, na których pozwolono się osiedlić Ziemskiemu Klanowi, to spaprane już przez nieziemniaków…

Drugi człowiek, doktor M’Bzwelli, zaczął pokasływać. Frederick zamknął się i odwrócił spojrzenie. Ludzki mężczyzna podniósł wzrok i spojrzał na Athaclenę.

— Przyparła nas pani do muru — westchnął. — Czy możemy prosić, by pozwoliła nam pani się wytłumaczyć, zanim wniesie pani oskarżenie? Rozumie pani, my… nie jesteśmy reprezentantami naszego rządu. Jesteśmy… prywatnymi przestępcami.

Athaclena poczuła osobliwy rodzaj ulgi. Stare, dwuwymiarowe przedkontaktowe ziemskie filmy — zwłaszcza te thrillery o „policjantach i złodziejach” tak popularne wśród Tymbrimczyków — częste zdawały się obracać wokół tego, jak jakiś starożytny gwałciciel prawa podejmował próbę „uciszenia świadka”. Athaclena częścią umysłu zastanawiała się, jak dalece atawistyczni są naprawdę jej rozmówcy. Odetchnęła głęboko i skinęła głową.

— Niech będzie. Na czas obecnego kryzysu możemy odłożyć tę kwestię na bok. Wprowadźcie mnie proszę w tutejszą sytuację. Co nieprzyjaciel próbuje osiągnąć za pomocą tego gazu?

— On osłabia wszystkich ludzi, którzy go wdychają — odparła doktor Taka. — Godzinę temu nadano komunikat. Najeźdźcy oznajmili, że porażeni muszą otrzymać antidotum przed upływem tygodnia, gdyż w przeciwnym razie umrą. Rzecz jasna, podają je wyłącznie na terenach miejskich.

— Gaz szantażujący! — szepnęła Athaclena. — Chcą wziąć wszystkich ludzi na planecie jako zakładników!

— No właśnie. Musimy zgłosić się do nich lub paść trupem w ciągu sześciu dni.

Korona Athacleny zaiskrzyła pod wpływem gniewu. Gaz szantażujący był nieodpowiedzialną bronią, nawet jeśli jego użycie w pewnych, ściśle określonych typach wojny było legalne.

— Co się stanie z waszymi podopiecznymi?

Neoszympansy istniały od zaledwie kilku stuleci i nie powinno się ich zostawiać na pustkowiu bez nadzoru.

Doktor Taka skrzywiła usta. Najwyraźniej ona również była zaniepokojona.

— Wydaje się, że na większość szymów gaz nie podziałał. Ale wśród nich jest bardzo niewielu urodzonych przywódców, takich jak Benjamin czy doktor Schultz.

Brązowe małpie oczy doktora Schultza spojrzały w dół, na jego ludzką przyjaciółkę.

— Nie martw się, Susan. Jak mówisz, jakoś z tego wybrniemy — zwrócił się z powrotem w stronę Athacleny. — Będziemy ewakuować ludzi etapami. Najpierw dzieci i starcy, dziś w nocy. Jednocześnie zaczniemy niszczyć ośrodek i zacierać ślad tego, co się tu działo.

Widząc, że Athaclena ma zamiar wyrazić sprzeciw, postarzały neoszympans uniósł dłoń.

— Tak, tak. Zaopatrzymy panią w kamery i pomocników, by mogła pani najpierw zebrać dowody. Czy to wystarczy? Nigdy nam się nie śniło, by przeszkodzić pani w spełnieniu obowiązku.

Athaclena wyczuwała gorycz szymskiego genetyka, nie współ czuła mu jednak. Wyobraziła sobie, jak poczułby się jej ojciec, gdyby o tym usłyszał. Uthacalthing lubił Ziemian. Ta nieodpowiedzialna, przestępcza działalność zraniłaby go głęboko.

— Nie ma sensu dawać Gubru usprawiedliwienia dla ich agresji — dodała doktor Taka. — Sprawę goryli można przedstawić Tymbrimskiej Radzie Najwyższej, jeśli pani sobie życzy. Nasi sojusznicy będą mogli zdecydować, jakie podjąć kroki, czy wystąpić z formalnym oskarżeniem, czy też pozostawić ukaranie nas naszemu rządowi.

Athaclena dostrzegła logikę propozycji. Po chwili skinęła głową.

— Niech i tak będzie. Przynieście mi swoje kamery, a zarejestruję i pożar.



20. Galaktowie

Admirałowi floty — Suzerenowi Wiązki i Szponu — ta sprzeczka wydawała się głupotą. Rzecz jasna, z cywilami zawsze tak było. Kapłani i biurokraci ciągle się kłócili. To wojownicy byli rzecznikami czynu!

Niemniej admirał musiał przyznać, że udział w pierwszej prawdziwej debacie politycznej, którą odbyli we trójkę, był ekscytujący. W ten sposób — zgodnie z tradycją — Gubru dochodzili do prawdy — poprzez presję i zwadę, perswazję i taniec, aż wreszcie osiągnięto nowy consensus.

A potem…

Suzeren Wiązki i Szponu odepchnął od siebie tę myśl. Było o wiele za wcześnie, by myśleć o pierzeniu. Będzie jeszcze wiele sporów, wiele przepychanek i manewrów w walce o najwyższą grzędę, zanim nadejdzie ów dzień.

Jeśli chodzi o tę pierwszą debatę, admirał z zadowoleniem podjął się roli arbitra między swymi dwoma zwaśnionymi partnerami. To był udany początek.


Terranie z małego kosmoportu nadali dobrze napisane ceremonialne wyzwanie. Suzeren Poprawności upierał się, że trzeba wysłać Żołnierzy Szponu, by zwyciężyli obrońców w bezpośredniej walce. Suzeren Kosztów i Rozwagi nie zgadzał się z tym. Przez pewien czas krążyli wokół siebie na podium statku flagowego, przyglądając się sobie i wyskrzekując sprzeczne oświadczenia.

— Wydatki trzeba ograniczać!

Ograniczać tak, byśmy nie musieli!

Nie musieli obciążać innych frontów!

W ten sposób Suzeren Kosztów i Rozwagi podkreślał, że ich ekspedycja była jedynie jedną z wielu akcji wiążących obecnie siły Klanu Gooksyu-Gubru. W gruncie rzeczy była to raczej pomniejsza utarczka. Z drugiej strony spirali galaktycznej panowało napięcie. W takich chwilach zadaniem Suzerena Kosztów i Rozwagi była ochrona klanu przed nadmiernym rozciągnięciem sił.

W odpowiedzi na to Suzeren Poprawności nastroszył pióra na znak oburzenia.

		— Cóż będą wydatki znaczyły,
		oznaczały,
		symbolizowały, jeśli utracimy,
		stracimy
		zmarnujemy,
		zaprzepaścimy łaskę,
		jaką cieszymy się w oczach naszych Protoplastów?
		Musimy zrobić to, co jest słuszne! Zuuuiin!

Suzeren Wiązki i Szponu obserwował walkę ze swej grzędy dowodzenia, by stwierdzić, czy zamanifestują się jakieś wyraźne wzorce dominacji. Czuł się podekscytowany widząc i słysząc tańce debatowe znakomicie wykonywane przez tych, których wybrano na jego małżonków. Cała trójka była najświetniejszym produktem inżynierii „gorących jaj” stworzonej celem uwydatnienia najwartościowszych cech gatunku.

Po chwili stało się oczywiste, że jego partnerzy znaleźli się w sytuacji patowej. Decyzję będzie musiał podjąć Suzeren Wiązki i Szponu.

Z pewnością byłoby mniej kosztowne, gdyby korpus ekspedycyjny po prostu zignorował zuchwałych dzikusów na dole, dopóki gaz szantażujący nie zmusi ich do poddania się. Albo też, wystarczyłoby wydać prosty rozkaz, by ich reduta została zamieniona w żużel. Suzeren Poprawności odmawiał jednak zgody na którąś z tych opcji. Takie czyny byłyby katastrofą, upierał się kapłan.

Biurokrata z równą nieugiętością domagał się, by nie marnować dobrych żołnierzy na coś, co w istocie było jedynie gestem.

Obaj dowódcy znaleźli się w impasie. Okrążali się nawzajem, skrzeczeli i otrzepywali swój biały, lśniący puch, spoglądając na Suzerena Wiązki i Szponu. Wreszcie admirał nastroszył upierzenie i wszedł na podium, by się do nich przyłączyć.

		— Wdać się w walkę na powierzchni oznaczałoby koszty,
		oznaczałoby wydatki.
		Ale byłby to czyn honorowy,
		godny podziwu.

		— Trzeci czynnik decyduje,
		przeważa szalę głosu.
		To szkolenie potrzebne
		Żołnierzom Szponu.
		Szkolenie w walce z oddziałami dzikusów.

— Siły naziemne zaatakują ich, wiązka przeciw wiązce, ręka przeciw szponowi.

Sprawa była rozstrzygnięta. Pułkownik-jastrząb Żołnierzy Szponu zasalutował i pognał wykonać rozkaz.

Rzecz jasna, ta decyzja podniosła nieco pozycję grzędy Poprawności, a obniżyła Rozwagi. Walka o dominację dopiero się jednak rozpoczęła.

Tak to wyglądało u ich dalekich przodków, zanim Gooksyu zamienili prymitywnych pra-Gubru w gwiezdnych wędrowców. Ich opiekunowie postąpili mądrze. Zachowali starożytne wzorce zachowania, ukształtowali je i rozszerzyli, tworząc użyteczną, logiczną formę rządu, przydatną dla rozumnej rasy.

Niemniej część dawnej funkcji pozostała. Suzeren Wiązki i Szponu i zadrżał, gdy napięcie wywołane sporem zelżało. Choć wszyscy trzej byli jeszcze całkiem bezpłciowi, admirał poczuł przez chwilę dreszcz, który miał charakter dogłębnie, całkowicie seksualny.



21. Fiben i Robert

Obie ekipy ratunkowe spotkały się ze sobą, gdy pokonały już ponad milę drogi wiodącej ku górnej przełęczy. Było to smutne spotkanie. Trójka, która rano ruszyła w drogę z Benjaminem, była zbyt zmęczona, by zrobić coś więcej niż tylko skinąć głową przybitej grupie wracającej z miejsca katastrofy.

Jednakże para uratowanych zakrzyknęła radośnie na swój widok.

— Robert! Robert Oneagle! Kiedy cię wypuścili ze szkółki? Czy twoją mamusia wie, że tu jesteś?

Ranny szym wspierał się na zaimprowizowanej kuli. Miał na sobie przypalone szczątki wystrzępionego ubioru pokładowego TAASF. Robert spojrzał na niego w górę z noszy i uśmiechnął się mimo oszołomienia wywołanego środkiem znieczulającym.

— Fiben! Na imię Goodall, to ty spadłeś, fajcząc się, z nieba? To do ciebie podobne. Nieźle narozrabiałeś. Skopałeś łódź wywiadowczą wartą dziesięć megakredytów!

Fiben wywrócił oczyma.

— Powiedz raczej pięć. To była stara balia, choć nie mogłem na nią narzekać.

Robert poczuł ukłucie osobliwej zazdrości.

— I co? Zdaje się, że dostaliśmy wtłuki.

— Można to tak określić. Jeden na jednego walczyliśmy nieźle. Wszystko poszłoby dobrze, gdyby było nas wystarczająco wielu. Robert wiedział, co jego przyjaciel ma na myśli.

— Chcesz powiedzieć, że nie ma granic tego, co można osiągnąć, gdy ma się do dyspozycji…

— Nieskończoną liczbę małp? — przerwał mu Fiben. Jego parsknięcie było czymś mniej niż śmiech, lecz więcej niż ironiczny uśmiech.

Pozostałe szymy mrugały skonsternowane. Żarty na tym poziomie były dla nich odrobinę zbyt trudne, lecz jeszcze bardziej niepokojące było to, z jaką beztroską szen przerywał człowiekowi, który był synem Koordynatora Planetarnego!

— Żałuję, że nie było mnie wtedy z tobą — stwierdził z powagą Robert.

Fiben wzruszył ramionami.

— Tak, Robercie. Wiem o tym. Ale wszyscy mieliśmy swoje rozkazy.

Przez dłuższą chwilę zachowywali milczenie. Fiben znał Megan Oneagle wystarczająco dobrze i solidaryzował się z Robertem.

— Cóż, myślę, że czeka nas obu robota w górach. Wyznaczono nas do zajmowania łóżek i nękania pielęgniarek — Fiben westchnął, spoglądając na południe. — Pod warunkiem, że zdołamy znieść świeże powietrze — popatrzył w dół, na Roberta. — Te szymy opowiedziały mi o ataku na centrum. To brzmiało groźnie.

— Clennie pomoże im doprowadzić wszystko do porządku — odparł Robert. Zaczynał tracić świadomość. Najwyraźniej znieczulono go aż po delfini otwór nosowy. — Ona wie dużo… dużo więcej niż jej się zdaje.

Fiben słyszał o córce tymbrimskiego ambasadora.

— Jasne — zgodził się cichym głosem, gdy pozostali ponownie unieśli nosze. — Nieziemniaczka doprowadzi wszystko do porządku. Najpewniej skończy się na tym, że ta twoja dziewczyna wyśle wszystkich do kicia, nie zważając na inwazję!

Robert był już jednak daleko. Fiben odniósł nagle niepokojące wrażenie. Wydało mu się, że oblicze ludzkiego mela nie miało już w pełni terrańskiego charakteru. Jego senny uśmiech był odległy i dotknięty przez coś… nieziemskiego.



22. Athaclena

Do ośrodka wróciła wielka liczba szymów ściągających z lasu, gdzie kazano im się ukryć. Frederick i Benjamin skierowali je do pracy przy rozbiórce i podpalaniu budynków oraz ich zawartości. Athaclena i jej dwóch pomocników ganiali z jednego miejsca na drugie, z uwagą rejestrując wszystko przed podłożeniem ognia.

Była to ciężka praca. Nigdy w swym życiu córka dyplomaty nie czuła się równie zmęczona. Mimo to nie mogła pozwolić, by choć najmniejszy skrawek dowodów nie został zarejestrowany. To była sprawa obowiązku.

Około godzinę przed zmierzchem na teren obozowiska przybył kontyngent goryli. Były one większe, ciemniejsze, bardziej pochylone i podobniejsze do dzikich zwierząt niż pilnujące ich szymy. Pod starannym nadzorem zajęły się prostymi zadaniami, pomagając w niszczeniu jedynego domu, jaki w życiu znały.

Zbite z tropu przyglądały się, jak ich Ośrodek Szkoleniowo-Egzaminacyjny oraz Kwatery Podopiecznych zamieniały się w żużel. Kilka z nich próbowało nawet powstrzymać zniszczenie. Stawały drodze mniejszym, pokrytym sadzą szymom i poruszały energicznie dłońmi, wykonując znaki migowe, by im powiedzieć, że czynią źle.

Athaclena rozumiała, że z ich punktu widzenia nie było w tym logiki. Niemniej jednak postępowanie istot należących do klasy opiekunów często wydawało się głupie.

Wreszcie wielcy przedpodopieczni stanęli pośród kłębów dymu z małymi stosami u stóp. Zsypali na nie swój osobisty majątek — zabawki, pamiątki oraz proste narzędzia. Wpatrywali się tępo w ruiny, nie wiedząc co robić dalej.

O zmierzchu Athaclena była już niemal doszczętnie wyczerpana emocjami przepływającymi przez teren ośrodka. Siedziała na pniaku drzewa, pod wiatr od płonących kwater podopiecznych, nasłuchując niskich, chrapiących jęków wielkich małp. Jej pomocnicy spoczęli ciężko w pobliżu ze swymi kamerami i torbami pełnymi próbek, wpatrzeni w obraz zniszczenia. Migotliwe płomienie odbijały się w białkach ich oczu.

Athaclena wycofała swą koronę, a jedynym, co była w stanie kennować, był Glif Jedności — połączenie, w którym uczestniczyły wszystkie istoty w leśnej dolinie. Nawet ten obraz tła mrugał i migotał. Widziała go na sposób metaforyczny — jako żałosnego i obwisłego, niczym smętna flaga o wielu barwach.

Było to honorowe — przyznała niechętnie. Ci uczeni pogwałcili traktat, nie można ich jednak było oskarżyć o robienie czegoś naprawdę sprzecznego z naturą.

Według wszelkich realnych kryteriów goryle były tak samo gotowe do Wspomagania jak szympansy na sto ziemskich lat przed Kontaktem. Gdy jednak ten ostatni wprowadził ludzi w obręb ga-| laktycznego społeczeństwa, zostali zmuszeni do kompromisów, Oficjalnie traktat dzierżawny, który potwierdził ich prawa do ojczystego świata, miał zadbać o to, by lista pozostawionych odłogiem ziemskich gatunków pozostała nie naruszona i zapasy Potencjału Rozumności tej planety nie zostały zużyte zbyt szybko.

Wszyscy jednak wiedzieli, że mimo legendarnych skłonności prymitywnych ludzi do masowej eksterminacji. Ziemia wciąż była niezwykłym przykładem genetycznej różnorodności, posiadającym rzadko spotykany zakres typów i form nietkniętych przez galaktyczną cywilizację.

Ponadto… kiedy przedrozumny gatunek był gotowy do Wspomagania, to był gotowy, i już!

Nie, było jasne, że traktat wymuszono na ludziach w chwili ich słabości. Przyznano im prawa do neodelfinów i neoszympansów — gatunków, które posunęły się już daleko na drodze do rozumności jeszcze przed Kontaktem. Starsze klany nie miały jednak zamiaru pozwolić, by Homo sapiens wspomagał więcej gatunków niż ktokolwiek inny!

To by przecież dało dzikusom status starszych opiekunów!

Athaclena westchnęła.

Z pewnością było to niesprawiedliwe. Ten fakt jednak nie miał znaczenia. Galaktyczne społeczeństwo opierało się na dotrzymywaniu przysiąg. Traktat był solenną obietnicą złożoną przez jeden gatunek drugiemu. Nie można było nie zameldować o jego pogwałceniu.

Żałowała, że nie ma tu jej ojca. Uthacalthing wiedziałby, jak się ustosunkować do tego, czego świadkiem była — pełnej dobrych intencji pracy tego nielegalnego ośrodka i nikczemnych, lecz być może legalnych działań Gubru.

Uthacalthing był jednak daleko, tak daleko, że nie mogła go dosięgnąć nawet za pośrednictwem Sieci Empatycznej. Jedyne, co była w stanie wyczuć, to fakt, że jego specyficzny rytm wciąż wibrował słabo na poziomie nahakieri. Choć dawało to jej pocieszenie, gdy mogła zamknąć oczy i uszy wewnętrzne, by kennować go delikatnie, owo słabe wspomnienie o nim nie mówiło jej wiele. Esencje nahakieri mogły się utrzymywać długi czas po tym, jak dana osoba opuściła już ten świat, jak miało to miejsce w przypadku jej zmarłej matki, Mathicluanny. Unosiły się one, niczym pieśni ziemskich wielorybów, na pograniczu tego, co mogły poznać istoty, których tycie oparte było na rękach i ogniu.

— Przepraszam panią — szorstki głos, który był niczym więcej niż tylko chrapliwym warknięciem, przebił się przez słaby glif tła, rozpraszając go. Athaclena potrząsnęła głową. Otworzywszy oczy, ujrzała neoszympansa z futrem pokrytym sadzą i ramionami pochylonymi ze zmęczenia.

— Proszę pani? Dobrze się pani czuje?

— Tak. Nic mi nie jest. O co chodzi?

Anglie drażnił nieprzyjemnie jej gardło, obolałe już od dymu i zmęczenia.

— Dyrektorzy chcą się z panią zobaczyć.

Ale rozmowny typ. Athaclena ześliznęła się z pniaka. Jej pomocnicy jęknęli w typowy dla szymów, teatralny sposób, zebrali swe taśmy i próbki, a następnie podążyli za nią.

Przy rampie załadowczej stało kilka powietrznych ciężarówek. Szymy i goryle wnosiły nosze do latających wehikułów, które następnie wzbijały się w zapadającą noc z cichym brzęczeniem grawitorów. Ich światła oddalały się w kierunku Port Helenia.

— Myślałam, że wszystkie dzieci i osoby starsze już ewakuowano. Dlaczego nadal ładujecie ludzi w takim pośpiechu?

Goniec wzruszył ramionami. Przeżyte dziś napięcie pozbawiło wiele szymów typowej dla nich iskry. Athaclena była pewna, że jedynie obecność goryli — którym musiały służyć przykładem — zapobiegła masowemu atakowi wywołanemu stresem atawizmu. Jak na tak młody gatunek podopieczny szymy spisywały się jednak zaskakująco dobrze.

Sanitariusze wybiegali ze szpitalika i wpadali do niego, rzadko jednak zawracali głowę bezpośrednio obu ludzkim dyrektorom. Neoszympansi uczony, doktor Schultz, stał przed nimi i — jak się zdawało — załatwiał większość spraw osobiście. U jego boku szyma Fredericka zastąpił dawny towarzysz Athacleny, Benjamin.

Na pobliskim pomoście spoczywał niewielki stos dokumentów oraz sześcianów rejestrujących. Zawierały one genealogię oraz dossier genetyczne wszystkich goryli, jakie kiedykolwiek żyły w ośrodku.

— Och, szanowna Tymbrimka Athaclena — odezwał się Schultz. W jego głosie nie było niemal śladu zwykłego dla szymów pomruku. Pokłonił się, po czym uścisnął jej dłoń na sposób lubiany przez jego rasę — pełny uścisk podkreślający przeciwstawny kciuk.

— Proszę nam wybaczyć naszą marną gościnność — poprosił. — Mieliśmy zamiar wydać specjalną kolację z głównej kuchni… coś w rodzaju uroczystego pożegnania. Obawiam się jednak, że będziemy się musieli zadowolić racjami z puszek.

Podeszła do nich mała szymka dźwigająca tacę zastawioną szeregiem pojemników.

— Doktor Ełayne Soo jest naszą dietetyczką — ciągnął Schultz. — Powiedziała mi, że te smakołyki powinny pani odpowiadać.

Athaclena wytrzeszczyła oczy. Koothra! Tutaj, w odległości pięciuset parseków do domu, znalazła ciasto do natychmiastowego przyrządzenia produkowane w jej rodzinnym mieście. Nie mogła się powstrzymać od roześmiania się w głos.

— Załadowaliśmy pełen zapas tego, plus inne towary, na pani latadło. Rzecz jasna, radzimy, by porzuciła pani wehikuł, gdy tylko się pani stąd oddali. Nie upłynie wiele czasu, zanim Gubru uruchomią własną sieć satelitów. Od tej chwili podróże powietrzne staną się niepraktyczne.

— Lot w kierunku Port Helenia nie będzie niebezpieczny — wskazała Athaclena. — Gubru przez wiele dni będą się spodziewać napływu ludzi pragnących otrzymać antidotum — wskazała ręką na gorączkową aktywność. — Wyczuwam, że jesteście tak bliscy paniki, dlaczego? Dlaczego ewakuujecie ludzi w takim pośpiechu? Kto…

Choć Schultz wyglądał, jakby obawiał się jej przerwać, odkaszlnął jednak i potrząsnął znacząco głową. Benjamin spojrzał na Athaclenę błagalnie.

— Proszę, ser — zwrócił się do niej cichym głosem Schultz. — Proszę mówić cicho. Większość naszych szymów nie domyśliła się… — nie dokończył zdania.

Athaclena poczuła, że przez jej kołnierz przebiegł zimny dreszcz. Po raz pierwszy przyjrzała się uważniej obu ludzkim dyrektorom, Tace i M’Bzwellemu. Przez cały czas milczeli, kiwając głowami, jak gdyby rozumieli i aprobowali wszystko, co powiedziano.

Czarna kobieta, doktor Taka, uśmiechnęła się do niej, nie mrugając oczami. Korona Athacleny sięgnęła ku niej, po czym zwinęła się z obrzydzenia.

Odwróciła się błyskawicznie w stronę Schultza.

— Zabijacie ją!

Schultz skinął głową z nieszczęśliwą miną.

— Proszę, ser. Cicho. Oczywiście ma pani rację. Podałem moim drogim przyjaciołom narkotyk, by tworzyli fasadę, dopóki moi nieliczni dobrzy szymscy administratorzy nie uporają się z robotą i nie odeślą naszych ziomków bez wywołania paniki. Zrobiłem to na ich żądanie. Doktor Taka i doktor M’Bzwelli czuli, że ich stan zbyt szybko się pogarsza pod wpływem gazu — dodał smutnym, słabym tonem.

— Nie musieliście wykonywać ich poleceń! To morderstwo!

Benjamin był wstrząśnięty. Schultz skinął głową.

— To nie było łatwe. Szym Frederick nie potrafił znieść tego wstydu nawet przez tak krótki czas i poszukał ukojenia. Ja również zapewne wkrótce odebrałbym sobie życie, gdyby moja śmierć nie była i tak już równie nieunikniona jak śmierć moich ludzkich kolegów.

— Co masz na myśli?

— To, że Gubru najwyraźniej nie są zbyt dobrymi chemikami! — postarzały neoszympans roześmiał się z goryczą. Jego śmiech przeszedł w kaszel. — Ich gaz zabija niektórych ludzi. Działa szybciej niż zapowiadali. Wydaje się też wpływać na niektórych spośród nas, szymów.

Athaclena wciągnęła powietrze.

— Rozumiem. Wolałaby nie rozumieć.

— Jest jeszcze jedna sprawa, o której — jak sądzimy — powinniśmy panią powiadomić. Chodzi o komunikat nadany przez najeźdźców — oznajmił Schultz. — Niestety, był w trzecim galaktycznym, gdyż Gubru mają anglic w pogardzie, a nasz program tłumaczący jest prymitywny. Wiemy jednak, że dotyczył pani ojca.

Athaclena czuła się oddalona, jak gdyby unosiła się ponad tym wszystkim. W tym stanie jej odrętwiałe zmysły rejestrowały przypadkowe szczegóły. Kennowała prosty ekosystem lasu — małe miejscowe zwierzęta skradające się z powrotem do doliny, marszczące losy pod wpływem gryzącej woni pyłu. Unikały terenów położonych blisko ośrodka ze względu na wciąż tlące się tam ognie.

— Tak — skinęła głową w zapożyczonym geście, który nagle znowu wydał się jej obcy. — Proszę mi powiedzieć. Schultz odkaszlnął.

— Cóż, wygląda na to, że widziano, jak gwiezdny krążownik pani ojca opuszczał planetę. Ścigały go statki wojenne. Gubru podają, że nie dotarł do punktu transferowego. Rzecz jasna, nie można wierzyć w to, co mówią…

Jej biodra zakołysały się lekko i nierytmicznie. Athaclena zachwiała się. Odwołana żałoba — niczym drżenie warg ludzkiej dziewczyny, która zaczynała czuć nieutulony żal.

Nie. Nie będę teraz o tym myśleć. Później. Później postanowię, co mam czuć.

— Rzecz jasna, udzielimy pani wszelkiej leżącej w naszych możliwościach pomocy — ciągnął spokojnie szym Schultz. — Pani latadło jest wyposażone w broń, a także żywność. Jeśli pani sobie życzy, może pani polecieć tam, gdzie zabrano pani przyjaciela, Roberta Oneagle’a. Mamy jednak nadzieję, że zechce pani na pewien czas pozostać z ewakuowanymi, przynajmniej do chwili, gdy goryle zostaną bezpiecznie ukryte w górach, pod opieką jakichś posiadających odpowiednie kwalifikacje ludzi, którzy mogli się uratować.

Schultz spojrzał na nią poważnie brązowymi oczyma pełnymi smutku i udręki.

— Wiem, że prosimy o bardzo wiele, czcigodna Tymbrimko Athacleno, ale czy zaopiekuje się pani na razie naszymi dziećmi, gdy udadzą się na wygnanie na pustkowie?



23. Wygnanie

Brzęczący łagodnie grawilot unosił się ponad nierównym szeregiem ciemnych grzbietów skalistych grani. Krótkie, południowe cienie zaczęły się ponownie wydłużać, gdy Gimelhai minęła zenit. Wehikuł usiadł w półmroku pomiędzy kamiennymi grzbietami. Jego silniki zamruczały i umilkły.

Posłaniec czekał na pasażerów w umówionym miejscu. Gdy Athaclena wyszła z maszyny, szym wręczył jej list. Benjamin tymczasem szybko rozpostarł ponad małym latadłem chroniący przed radarem kamuflaż.

W dostarczonym liście Juan Mendoza, posiadacz gospodarstwa leżącego nad Przełęczą Lorne meldował o bezpiecznym przybyciu Roberta Oneagle’a oraz małej Aprii Wu. Robert wracał do zdrowia, twierdził przekaz. Za jakiś tydzień będzie mógł wstać z łóżka.

Athaclena odczuła ulgę. Bardzo gorąco pragnęła zobaczyć się z Robertem i to nie tylko dlatego, iż potrzebna była jej rada, jak pokierować obdartą bandą uchodźców — goryli i neoszympansów.

Niektóre z szymów z Centrum Howlettsa — te na które podziałał gubryjski gaz — udały się do miasta razem z ludźmi w nadziei, że zgodnie z obietnicą otrzymają antidotum… i że ono zadziała. Athaclenie została do pomocy jedynie garstka naprawdę odpowiedzialnych szymskich techników.

Być może zjawi się więcej szymów — powiedziała sobie — a może nawet jacyś przedstawiciele ludzkich władz, którzy uciekli przed zagazowaniem przez Gubru. Miała nadzieję, że wkrótce pojawi się jakiś reprezentant rządu, by przejąć dowództwo.

Następna wiadomość z gospodarstwa Mendozów była napisana przez ocalonego z bitwy w kosmosie szyma. Ów członek milicji domagał się pomocy w nawiązaniu kontaktu z ruchem oporu.

Athaclena nie wiedziała, co mu odpowiedzieć. Wczoraj, w późnych godzinach nocnych, gdy wielkie statki opadły na Port Helenia i miasta archipelagu, odbywano gorączkowe rozmowy telefoniczne i radiowe pomiędzy najróżniejszymi miejscami na całej planecie. Meldowano o naziemnych starciach w kosmoporcie. Niektórzy podawali, że przez pewien czas toczyła się nawet walka ręcz. Potem zapadła cisza i gubryjska armada ugruntowała swe panowanie bez dalszych incydentów.

Wydawało się, że w ciągu połowy dnia plany oporu, tak starannie przygotowane przez Radę Planetarną, załamały się kompletnie. Wszelkie ślady hierarchii dowodzenia zniknęły, gdyż nikt nie przewidział użycia gazu szantażującego. Jak można było cokolwiek zrobić, skoro niemal każdy człowiek na planecie został w tak prosty sposób wyłączony z akcji?

Tu i ówdzie rozproszone szymy próbowały się zorganizować, głównie za pośrednictwem telefonów. Niewiele z nich jednak sprecyzowało coś więcej niż najbardziej mgliste plany.

Athaclena schowała kartki papieru i podziękowała posłańcowi. W ciągu godzin, jakie upłynęły od chwili ewakuacji, zaczęła odczuwać zachodzącą w niej zmianę. To, co wczoraj było dezorientacją i żalem, zamieniło się w zawziętą determinację.

Wytrwam. Uthacalthing oczekiwałby tego ode mnie. Nie zawiodę go.

Gdziekolwiek będę, nieprzyjaciel w pobliżu będzie miał się z pyszna.

Rzecz jasna, zachowa także dowody, które zebrała. Któregoś dnia może nadarzyć się okazja, by przedstawić je tymbrimskim władzom. Da to jej rodakom sposobność udzielenia ludziom badzo im potrzebnej lekcji tego, jak powinien się zachowywać galaktyczny gatunek opiekunów, zanim będzie za późno.

O ile już nie było za późno.

Benjamin stanął obok niej na pochyłym stoku grani.

— Tam! — wskazał na rozciągającą się u ich stóp dolinę. — Tam są. Przybyli na czas.

Athaclena osłoniła oczy dłonią. Jej korona sięgnęła do przodu i dotknęła otaczającej ją sieci. Tak. Teraz ja również ich widzę.

Długa kolumna postaci posuwała się przez las poniżej. Niewielka liczba małych kształtów brązowego koloru eskortowała liczniejszy szereg większych i ciemniejszych sylwetek. Każde z potężnych stworzeń dźwigało wypchany plecak. Kilka z nich wlokąc się przed siebie, opadało na knykcie jednej z rąk. Dzieci goryli biegały pomiędzy dorosłymi, wymachując rękoma dla równowagi. Eskortujące je szymy pełniły czujną straż, trzymając blisko siebie karabiny wiązkowe. Kierowały swą uwagę nie na kolumnę czy las, lecz na niebo.

Ciężki sprzęt dotarł już okrężną drogą do wapiennych jaskiń w górach, exodus nie będzie jednak bezpieczny, dopóki wszyscy uchodźcy nie znajdą się wreszcie w tych podziemnych redutach.

Athaclena zastanawiała się, co się teraz dzieje w Port Helenia czy na zasiedlonych przez Ziemian wyspach. Najeźdźcy wspomnieli o próbie ucieczki tymbrimskiego statku kurierskiego jeszcze dwukrotnie, po czym przestali o tym mówić.

Jeśli nawet nie zdoła osiągnąć nic innego, musi sprawdzić, czy jej ojciec przebywa na Garthu i czy żyje.

Dotknęła medalionika zawieszonego na cienkim łańcuszku na jej szyi, maleńkiej szkatułki zawierającej spadek po matce — pojedynczą nitkę z korony Mathicluanny. Było to marne pocieszenie, lecz od Uthacalthinga nie otrzymała nawet tego.

Och, ojcze. Jak mogłeś mnie puścić, nie pozostawiając mi nawet swojego pasemka, by służyło mi za przewodnika?

Kolumna ciemnych postaci zbliżyła się szybko. Gdy przechodziły obok, z doliny dobiegło coś w rodzaju niskiej, przypominającej pomruk półmuzyki. Nie przypominała ona niczego, co Athaclena słyszała do tej pory. Siłę te stworzenia miały zawsze, a Wspomaganie usunęło także część ich dobrze znanej delikatności. Ich przeznaczenie jak dotąd pozostawało niejasne, lecz były to rzeczywiście potężne istoty.

Athaclena nie miała zamiaru zachowywać się biernie, służyć po prostu za niańkę dla bandy przedrozumnych istot i włochatych podopiecznych. Jeszcze jedną cechą łączącą Tymbrimczyków z ludźmi było rozumienie potrzeby działania, gdy działo się zło. List od rannego szymskiego astronauty pobudził ją do myślenia.

Zwróciła się do swego adiutanta.

— Nie władam biegle językami Ziemi, Benjaminie. Brakuje mi słowa. Słowa określającego niezwykły rodzaj sił zbrojnych. Mam na myśli armię, która przemieszcza się nocą, skryta w mroku. Która uderza szybko i w milczeniu, by zaskoczeniem nadrobić niewielką liczbę i marne uzbrojenie. Pamiętam, że czytałam, iż podobne oddziały były często spotykane w przed kontaktowej historii Ziemi. Używali wtedy konwencji tak zwanych cywilizowanych legionów, kiedy im to odpowiadało, ale kiedy zechcieli, wprowadzali innowacje. To byłaby k’chu-non krann, armia dzikusów, niepodobna do niczego, co znane jest dzisiaj. Czy rozumiesz, o czym mówię, Benjaminie? Czy jest jakieś słowo na określenie tego, co mam na myśli?

— Czy chodzi pani…? — Benjamin spojrzał szybko w dół na kolumnę małp, które nie ukończyły jeszcze procesu Wspomagania. Posuwały się one ociężale przez rozciągający się w dole las, śpiewając swą dudniącą, niską, niezwykłą pieśń marszową.

Potrząsnął głową, najwyraźniej starając się zapanować nad sobą, lecz jego twarz poczerwieniała i wreszcie rubaszny śmiech niemożliwy do powstrzymania wyrwał się na zewnątrz. Benjamin zaczął pohukiwać. Oparł się o kamienny szpikulec, po czym padł na plecy. Tarzał się w gruncie Garthu i kopał nogami w powietrzu, śmiejąc się w głos.

Athaclena westchnęła. Najpierw na Tymbrimie, potem pomiędzy ludźmi, a teraz tutaj, wśród najmłodszych, najbardziej nieokrzesanych podopiecznych — wszędzie znajdowała dowcipnisiów.

Patrzyła cierpliwie na szympansa, czekając aż mały głuptas odzyska dech i wreszcie wyjaśni jej, co mu się wydało takie zabawne.



CZĘŚĆ DRUGA

PATRIOCI

		Evelyn, zmodyfikowana suka,
		spoglądała z niejakim zaskoczeniem
		Na drżący brzeg specjalnej serwetki
		Ułożonej na fortepianie —
		W pogrążonym w ciemności pokoju,
		Gdzie krzesła budziły trwogę
		A straszliwe zasłony
		Tłumiły odgłos deszczu,
		Nie mogła niemal uwierzyć własnym oczom —
		Osobliwy powiew, cuchnący czosnkiem oddech,
		Który brzmiał jak chrapanie,
		Gdzieś w okolicy steinwaya
		(lub nawet z jego środka)
		Sprawił, że brzeg serwetki zakołysał się
		I zadrżał w mroku —
		Suka Evelyn przeszedłszy
		Dalszą modyfikację
		Rozważyła znaczenie
		Zachowania się niskich osób
		Dla wywołanego naciśnięciem pedału
		rezonansu panchromatycznego
		Oraz innych ściśle związanych z tym dziedzin…
		— Hau! — powiedziała.

    FRANK ZAPPA



24. Fiben

Wysokie, patykowate, przypominające bociany postacie obserwowały drogę z dachu ciemnego, przysadzistego bunkra. Ich sylwetki, widoczne na tle późnopopołudniowego słońca, były w nieustannym ruchu. Nerwowo przestępowały z nogi na nogę, jak gdyby najsłabszy dźwięk mógł spowodować, że rzucą się do ucieczki.

Poważne stworzenia, te ptaki. I niebezpieczne jak diabli.

To nie ptaki — tłumaczył sobie Fiben, zbliżając się do punktu kontrolnego. Przynajmniej nie w ziemskim sensie tego słowa.

Była to jednak zadowalająca analogia. Ich ciała pokryte były delikatnym puchem. Ostre, jaskrawożółte dzioby sterczały z gładkich, przesuniętych do tyłu twarzy.

Ponadto, choć ich pradawne skrzydła nie były teraz niczym więcej niż szczupłymi, pokrytymi piórami ramionami, Gubru potrafili latać. Czarne, lśniące plecaki antygrawitacyjne wynagradzały z nawiązką stratę poniesioną przez ich ptasich przodków tak dawno temu.

Żołnierze Szponu. Fiben wytarł dłonie o szorty, nadal jednak były one wilgotne od potu. Kopnął kamyk jedną z nagich stóp i poklepał w bok swego pociągowego konia. Łagodne zwierzę zaczęło skubać kępę miejscowej niebieskiej trawy rosnącej na poboczu.

— Chodź już, Tycho — ponaglał go Fiben, ciągnąc za wodze. — Nie możemy się ociągać, bo zaczną coś podejrzewać. Poza tym sam wiesz, że od tego świństwa cię wzdyma.

Tycho potrząsnął masywną, siwą głową i pierdnął głośno.

— A nie mówiłem — powiedział Fiben, wymachując ręką.

Tuż za koniem w powietrzu unosił się śmigacz towarowy. Pobijana, na wpół przerdzewiała otwarta rolnicza ciężarówka załadowana była pełnymi ziarna workami z szorstkiej juty. Najwyraźniej stojan antygrawitatora jeszcze działał, lecz silnik napędowy był zepsuty.

— No, chodź. Jedziemy dalej — Fiben szarpnął ponownie. Tycho skinął dziarsko głową, jak gdyby koń pociągowy naprawdę rozumiał. Postronki naprężyły się i antygrawitacyjna ciężarówka ruszała za nimi, huśtając się, w stronę punktu kontrolnego.

Wkrótce jednak zawodzący dźwięk dobiegający z przodu ostrzegł ich, że coś się zbliża. Fiben pośpiesznie sprowadził konia wraz z wehikułem na pobocze. Opancerzony poduszkowiec przemknął obok nich z wysokim jękiem, któremu towarzyszył podmuch powietrza. Podobne maszyny pędziły od czasu do czasu na wschód — pojedynczo lub parami — przez cały dzień.

Fiben popatrzył uważnie, by się upewnić, że nic innego się nie zbliża, zanim wprowadził Tycho z powrotem na drogę. Jego ramiona przygarbiły się nerwowo. Koń parsknął, czując coraz silniejszy, nieznany mu zapach najeźdźców.

Stój!

Fiben poderwał się mimo woli. Wzmocniony głos był mechaniczny, bezbarwny i nieugięty.

Przejdź, przejdź na tę stronę… na tę stronę celem kontroli!

Serce Fibena zabiło silniej. Cieszył się, że jego rola wymagała, by udawał przestraszonego. To nie będzie trudne.

Pośpiesz się! Pośpiesz się i stań do kontroli!

Fiben podprowadził Tycho do posterunku kontrolnego, mieszczącego się w odległości dziesięciu metrów na prawo od autostrady. Przywiązał konia do słupka w ogrodzeniu i pognał w miejsce, gdzie oczekiwali dwaj Żołnierze Szponu.

Nozdrza Fibena rozwarły się pod wpływem niewyraźnego, lawendowego aromatu nieziemców.

Ciekawe, jak też by smakowali — pomyślał cokolwiek po barbarzyńsku. Dla jego przodka sprzed dziesięciu pokoleń fakt, że były to istoty rozumne, nie czynił żadnej różnicy. Dla jego protoplastów ptak to był ptak, i tyle.

Pokłonił się nisko z rękoma skrzyżowanymi przed sobą i po raz pierwszy przyjrzał się najeźdźcom z bliska.

Z tej odległości nie robili zbyt wielkiego wrażenia. Co prawda ostry żółty dziób i przypominające brzytwę szpony wyglądały groźnie, lecz wsparte na patykowatych nogach istoty nie były wiele wyższe niż Fiben, a ich kości wyglądały na puste i cienkie.

Nieważne. To byli gwiezdni wędrowcy — istoty należące do klasy opiekunów, których kultura i technika wywodzące się z Biblioteki były już niemal wszechpotężne na długo, zanim ludzie wydźwignęli się z afrykańskiej sawanny, migocząc światłem rodzącej się swej przeraźliwej ciekawości. W chwili, gdy ich ociężale poruszające się naprzód statki podświetlne natrafiły przypadkowo na galaktyczną cywilizację, Gubru i ich podopieczni wywalczyli już sobie znaczącą pozycję pomiędzy potężnymi, międzygwiezdnymi klanami. Zajadły konserwatyzm i łatwość korzystania z Wielkiej Biblioteki zaprowadziły ten gatunek bardzo daleko od chwili, jego opiekunowie odnaleźli go na jego ojczystym świecie i obdarzyli kompletnymi umysłami.

Fiben przypomniał sobie wielkie, potężne krążowniki wojenne pod ich migoczącymi, zmiennobarwnymi osłonami, za którymi lśniła łagodnym blaskiem krawędź galaktyki…

Tycho zarżał i spłoszył się, uskakując na bok, gdy jeden z Żołnierzy Szponu z luźno przewieszonym szablokarabinem przeszedł obok i podszedł do ciągniętej przez niego ciężarówki. Nieziemiec wdrapał się na unoszący się w powietrzu rolniczy wehikuł, by poddać go inspekcji. Drugi ze strażników zaćwierkał coś do mikrofon! Na wpół skryty w miękkim puchu porastającym wąski, ostry mostek stworzenia srebrzysty medalion wydał z siebie urywane słowa w anglicu:

— Podaj… podaj tożsamość… tożsamość i cel!

Fiben przykucnął i zadrżał, symulując strach. Był pewien, że tylko nieliczni Gubru wiedzieli dużo o neoszympansach. W ciągu kilku stuleci, które upłynęły od Kontaktu, niewiele informacji zdołało już przedostać się przez rozrośniętą biurokrację Instytutu Bibliotecznego do lokalnych filii, a Galaktowie, rzecz jasna, polegali i Bibliotece niemal pod każdym względem.

Niemniej było istotne, by wszystko wyglądało prawdopodobnie. Przodkowie Fibena znali tylko jedną reakcję na groźbę, gdy demonstracja siły była wykluczona — okazanie uległości. Fiben wiedział jak to zagrać. Przykucnął jeszcze głębiej i zajęczał.

Gubru gwizdał z widoczną frustracją. Prawdopodobnie spotkał się już z tym wcześniej. Zaćwierkał ponownie, tym razem wolniej.

— Nie niepokój się, nic ci nie grozi — przetłumaczył umieszczony w medalionie generator głosu, przemawiając ciszej niż uprzednio. — Nic ci nie grozi… nie grozi… Jesteśmy Gubru… Galaktyczni opiekunowie z potężnego klanu i rodziny… Nic ci nie grozi… Młodym półrozumnym istotom nic nie grozi, jeśli zachowują się dobrze… Nic nie grozi…

Półrozumnym… Fiben potarł nos prychając, by ukryć oburzenie. Rzecz jasna, można było przewidzieć, że taka będzie opinia Gubru. W gruncie rzeczy zresztą, niewiele liczących sobie czterysta lat podopiecznych gatunków można było nazwać w pełni rozwiniętymi.

Niemniej Fiben zapisał sobie w pamięci kolejny dług, który będzie musiał spłacić.

Od czasu do czasu był w stanie zrozumieć niektóre z ćwierknie najeźdźcy, zanim generator je przetłumaczył, jednakże jeden krótki kurs trzeciego galaktycznego odbyty jeszcze w szkole to nie było wiele, a ponadto Gubru mieli odrębny akcent i dialekt.

— …Nic ci nie grozi… — uspokajał generator. — Ludzie nie zasługują na takich wspaniałych podopiecznych… Nic ci nie grozi…

Fiben cofał się krok za krokiem i podniósł wzrok. Nie przestawał dygotać.

Nie reaguj przesadnie — powiedział sobie. Obdarzył patykowate ptaszysko czymś zbliżonym do poprawnego ukłonu dwunożnego młodszego podopiecznego wyrażającego szacunek starszemu opiekunowi. Nieziemiec z pewnością nie mógł zauważyć drobnego upiększenia — wyciągnięcia środkowych palców — które dodało gestowi posmaku.

— A teraz — szczeknął generator, być może z nutą ulgi. — Podaj swoje imię i cel.

— Hmm, jestem Fiben… hmm, ssser.

Poruszył nerwowo dłońmi, które trzymał przed sobą. Było to odrobinę teatralne, lecz Gubru mógł wiedzieć, że neoszympansy w sytuacji stresowej wciąż używały do celów mowy części mózgu pierwotnie przeznaczonej do kierowania ruchami rąk.

Z pewnością Żołnierz Szponu sprawiał wrażenie sfrustrowanego. Nastroszył pióra i wykonał, skacząc, krótki taniec.

— …cel… cel… podaj cel, dla którego udajesz się na tereny miejskie!

Fiben pośpiesznie pokłonił się po raz drugi.

— Hmm… wóz nie chodzi. Ludzie wszystkie odeszli… nikt nam nie mówi, co robić na farmie… — Podrapał się w głowę. — Pomyślałem sobie, no więc, w mieście pewnikiem muszą jeść… i może kto… ktoś potrafi naprawić tego grata w zamian za zboże…? — jego głos podniósł się ożywiony nadzieją.

Wrócił drugi Gubru, który zaćwierkał coś krótko do dowódcy. Fiben i rozumiał jego trzeci galaktyczny wystarczająco dobrze, by pojąć główny sens.

Wehikuł był autentycznym narzędziem rolniczym. Nie potrzeba było geniusza, by stwierdzić, że należy po prostu odmrozić jego wirniki, aby zaczął znowu działać. Tylko totalnie bezmyślny wół roboczy holowałby antygrawitacyjną ciężarówkę aż do miasta, zaprzężoną w zwierzę pociągowe, nie mogąc samemu dokonać tak prostej naprawy.

Pierwszy z wartowników zasłonił generator wyposażoną w szpony dłonią o rozpostartych palcach, lecz i tak Fiben mógł wywnioskować, że ich opinia o szymach — od początku zła — pogarszała się szybko. Najeźdźcy nie zadali sobie nawet trudu, by wydać dowody tożsamości neoszympansiej populacji.

Od stuleci Ziemianie — ludzie, delfiny i szymy — wiedzieli, że galaktyki są niebezpiecznym miejscem, w którym często lepiej było być bardziej inteligentnym, niż to się innym zdawało. Jeszcze przed inwazją wśród szymskiej populacji Garthu rozeszła się wiadomość, że może być konieczny powrót do starej metody: „Się robi, szefie”.

Tak — powiedział sobie Fiben, ale nikt nie liczył się z tym, że odizolują wszystkich ludzi!

Poczuł skurcz w żołądku, gdy ich sobie wyobraził — melów, fem i dzieci — skupionych za kolczastym drutem w zatłoczonych obozach.

Tak jest. Najeźdźcy za wszystko zapłacą.

Żołnierze Szpony spojrzeli na mapę. Pierwszy Gubru odkrył generator głosu i ponownie zaćwierkał do Fibena.

— Możesz przejść — szczeknął generator. — Udaj się do Kompleksu Garaży Dzielnicy Wschodniej… Możesz przejść… do Garaży Dzielnicy Wschodniej… Czy znasz Garaże Dzielnicy Wschód niej?

Fiben skinął pośpiesznie głową.

— Ttak jjest.

— Dobre… dobre stworzenie… zabierz swoje zboże do miejskich magazynów, a potem udaj się do garaży… do garaży… dóbr stworzenie… czy zrozumiałeś?

— Ttak!

Fiben pokłonił się, odsuwając się od wartowników, po czym pognał na przesadnie zakrzywionych nogach do słupka, do którego przywiązane były wodze Tycho. Gdy wyprowadzał zwierzę z powrotem na ziemny nasyp przy drodze, odwrócił wzrok. Żołnierze obserwowali go leniwie, gdy przechodził, wymieniając ćwierkaniem pogardliwe uwagi, których — czego byli pewni — nie rozumiał.

Głupie, cholerne ptaszyska — pomyślał Fiben, podczas gdy ukryta w jego pasie kamera przesunęła obiektywem po fortyfikacjach, żołnierzach i czołgu poduszkowym, który przemknął obok niego z jękiem w kilka minut później. Jego załoga wylegiwała się na płaskim górnym pokładzie, wygrzewając się w promieniach późnopopołudniowego słońca.

Fiben pomachał do nich ręką, gdy przemyka obok, gapiąc się na niego.

Założę się, że smakowalibyście ekstra w fajnej pomarańczowej galarecie — pomyślał o pierzastych stworzeniach.

Pociągnął za wodze.

— No, chodź, Tycho — ponaglał. — Musimy dotrzeć do Port Helenia przed zmierzchem.

Farmy w dolinie Sindu nadal funkcjonowały.

Zgodnie z tradycją, gdy gatunkowi gwiezdnych wędrowców udzielano licencji na kolonizację nowego świata, kontynenty — w miarę możliwości — pozostawiano w naturalnym stanie. Również na Garthu największe osady Ziemian założono na archipelagu płytkiego Morza Zachodniego. Jedynie jego wyspy przekształcono całkowicie, by dopasować je do potrzeb zwierząt i roślinności typu ziemskiego.

Garth był jednak szczególnym przypadkiem. Bururalli zostawili po sobie bałagan i trzeba było szybko coś uczynić, by pomóc w ustabilizowaniu chwiejnego ekosystemu planety. Konieczne było wprowadzenie nowych form życia pochodzących z zewnątrz dla zapobieżenia całkowitemu załamaniu się biosfery. To oznaczało manipulacje na kontynentach.

W cieniu gór Mulun dokonano konwersji wąskiego zlewiska. Terrańskim roślinom i zwierzętom, które się tam przyjęły, pozwolono na rozprzestrzenienie się — pod uważnym nadzorem — na podgórze, by wypełniły powoli niektóre z nisz ekologicznych opróżnionych przez Bururalską Masakrę. Był to delikatny eksperyment; w praktycznej ekologii planetarnej uważano jednak, że warto się go podjąć. Na Garthu oraz innych spustoszonych przez katastrofy światach trzy gatunki Terragenów zdobywały reputację geniuszy od biosfery. Nawet najbardziej nieprzejednani krytycy ludzkości musieli pochwalać podobną pracę.

Mimo to coś było tu wyraźnie nie w porządku. Fiben minął po drodze trzy opuszczone stacje ekologiczne, z pułapkami próbkującymi i robotami znakującymi zwalonymi w nieładzie na stos.

By to syndrom wskazujący, że kryzys musiał być głęboki. Wzięcie ludzi jako zakładników to był jednak problem. Taka taktyka mieściła się na granicach tego, na co zezwalały współczesne zasady wojny. Jeśli jednak Gubru byli gotowi zakłócić proces zmartwychwstania Garthu, w całej galaktyce z pewnością zapanuje głębokie oburzenie.

To źle rokowało rebelii. A jeśli Kodeksy Wojny naprawdę się załamał? Czy Gubru będą gotowi użyć bomb niszczących planety?

To już problem pani generał — uznał Fiben. — Ja jestem tylko szpiegiem. Ona jest specjalistką od nieziemniaków.

Przynajmniej jednak farmy funkcjonowały, na swój sposób. Fiben minął jedno pole, na którym uprawiano pszenicę parolistną, a potem drugie, z marchewką. Robooracze odbywały swe kursy, zajęte pieleniem i nawadnianiem. Tu i ówdzie dostrzegał przygnębionego szyma, który jechał na przypominającym pająka urządzeniu kontrolnym, doglądając maszynerii.

Czasem machały do niego ręką, lecz częściej tego nie robiły.

Raz minął parę uzbrojonych Gubru stojących na zaoranym polu w pobliżu swego latadła, które tam wylądowało. Gdy Fiben się zbliżył, ujrzał, że czynią wymówki szymskiej robotnicy rolnej. Ptaszyska trzepotały skrzydłami i podskakiwały, wskazując na więdnące zboże. Szymka kiwała głową z nieszczęśliwą miną, wycierając dłonie nie o wyblakły drelich. Spojrzała przelotnie na Fibena, gdy ten przejeżdżał drogą, lecz nieziemcy, nie zważając na to, nie przerywali reprymendy.

Najwyraźniej Gubru zależało na zebraniu plonów. Fiben miał nadzieję, że oznacza to, iż potrzebują ich dla zakładników. Być może jednak przybyli tu z niewielką ilością zapasów i brak im było żywności.

Zaoszczędził sporo czasu, kazał więc Tycho zjechać z drogi w mały gaj drzew owocowych. Zwierzę mogło odpocząć, skubiąc trawę ziemskiego pochodzenia, podczas gdy Fiben udał się za drzewo, za potrzebą.

Zauważył, że sadu od dłuższego czasu nie opryskiwano, ani nie dokonywano bilansu szkodników. Pewien rodzaj pozbawionej żądła osy wciąż roił się wśród pomarańczy ping, choć drugie kwitnienie skończyło się wiele tygodni temu i owady te nie były już konieczne do zapylania.

Powietrze wypełnione było ostrą, niemal dojrzałą wonią owoców. Osy wspinały się po cienkich skórkach, szukając dostępu do ukrytej wewnątrz słodyczy.

Nagle, bez zastanowienia, Fiben wyciągnął rękę i chwycił kilka owadów. Było to łatwe. Zawahał się, po czym wepchnął je sobie do ust.

Były soczyste i chrupiące, całkiem jak termity.

— Po prostu spełniał swoją rolę w ograniczaniu populacji szkodników — przekonywał sam siebie. Jego brązowe ręce wystrzeliły naprzód, by złapać więcej owadów. Smak chrupiących os przypomniał mu, ile czasu upłynęło od jego ostatniego posiłku.

— Potrzeba mi czegoś do jedzenia, jeśli mam dziś w nocy wykonać dobrą robotę — pomyślał na wpół głośno. Rozejrzał się wkoło. Koń pasł się spokojnie. Nie było widać nikogo innego.

Upuścił na ziemię swój pas z narzędziami i cofnął się o krok. Nagle, oszczędzając wciąż obolałą lewą kostkę, skoczył na pień i pognał po nim w górę ku jednej z ciężkich od owoców gałęzi.

Ach — pomyślał, zrywając niemal dojrzałą, czerwonawą kulę. Zjadł ją jak jabłko, ze skórą i wszystkim. Smak miała cierpki i ostry, niepodobny do mdłego pożywienia w ludzkim stylu, które tak wiele szymów — jak twierdziły — lubiło w dzisiejszych czasach.

Wziął sobie jeszcze dwie pomarańcze i wepchnął do ust parę liści na dokładkę. Następnie wyciągnął się na konarze i zamknął oczy.

Tu, na górze, gdzie towarzyszyło mu jedynie bzyczenie os, Fiben mógł niemal udawać, że nie przejmuje się niczym na tym ani na żadnym innym świecie. Mógł wyrzucić ze swego umysłu wojny i inne głupie troski rozumnych istot.

Wydął usta. Jego pełne ekspresji wargi obwisły. Podrapał się pod pachą.

— Uk.uk.

Parsknął niemal bezgłośnym śmiechem i wyobraził sobie, że znalazł się z powrotem w Afryce, której nawet jego pradziadowie nigdy nie widzieli, na porośniętych lasem wzgórzach nie tkniętych przez zbyt gładkoskórych, wielkonosych kuzynów jego rasy.

Jak wyglądałby wszechświat bez ludzi? Bez nieziemniaków? Bez kogokolwiek oprócz szympansów?

Prędzej czy później wynaleźlibyśmy statki międzygwiezdne i wszechświat mógłby należeć do nas.

Chmury przetaczały się nad nim, gdy Fiben leżał na plecach na gałęzi z przymrużonymi oczyma, napawając się swym marzeniem. Osy bzyczały w bezsilnym oburzeniu wywołanym jego obecnością. Wybaczył im ich bezczelność, gdy złapał w powietrzu jeszcze kilka jako dodatkowe smakołyki.

Jakby się jednak nie starał, nie mógł długo utrzymać tego złudzenia samotności. Nagle rozległ się inny, dodatkowy dźwięk — pomruk dobiegający z wysoka. Nie mógł udawać, że nie słyszy krążących po niebie nieziemskich transportowców, których nikt tu nie zapraszał.


Połyskujące ogrodzenie, mające ponad trzy metry wysokości, biegło falistą linią po pagórkowatych terenach otaczających Port Helenia. Ta imponująca bariera została szybko wzniesiona przez specjalne roboty natychmiast po inwazji.

Było w niej kilka bram, przez które miejskiej populacji szymom najwyraźniej wolno było przechodzić w obie strony bez przeszkód, nie przyciągając niczyjej uwagi. Nie mogły one jednak nie czuć się zastraszone przez tę nagle wzniesioną nową przeszkodę. Być może to właśnie był jej podstawowy cel.

Fiben zastanawiał się, w jaki sposób Gubru mogliby wykonać ten numer, gdyby stolica była prawdziwym miastem, a nie tylko niewielką osadą na rolniczym świecie kolonialnym.

Zadał sobie też pytanie, gdzie trzymają ludzi.

Był już zmierzch, gdy mijał szeroki pas sięgających kolan pniaków drzew, w odległości stu metrów od wzniesionych przez nieziemców ogrodzenia. Na tym terenie uprzednio mieścił się park, teraz jednak na całym obszarze dzielącym Fibena od ciemnej wieży strażniczej i otwartej bramy na ziemi leżały tylko rozłupane kawałki drewna.

Fiben przygotował się na takie samo badanie, jak wcześniej na punkcie kontrolnym, ku jego zaskoczeniu nikt jednak go nie zatrzymał. Wąska plama światła padała na drogę z dwóch umieszczonych na kolumnach reflektorów. Z tyłu Fiben dostrzegał ciemne, kanciaste budynki. Słabo oświetlone ulice najwyraźniej były opustoszałe.

Cisza sprawiała niesamowite wrażenie. Fiben przygarbił ramiona i powiedział półgłosem:

— No, chodź, Tycho. Bez hałasu.

Koń parsknął i pociągnął powoli ciężarówkę obok stalowoszarego bunkra.

Mijając budynek, Fiben odważył się zapuścić do środka przelotne spojrzenie. Stała tam para strażników, każdy wsparty na jednej, pokrytej zgrubieniami, cienkiej jak patyk nodze. Ich ostre ptasie dzioby skryte były w miękkim puchu pod lewymi pachami. Na stelażu obok nich, przy stosie standardowych galaktycznych łącznic taksowych leżały dwa szablokarabiny.

Wyglądało na to, że obaj Żołnierze Szponu smacznie sobie spali!

Fiben zaczął węszyć. Jego płaski nos raz jeszcze zmarszczył się pod wypływem przesadnie słodkiego aromatu nieziemców. Nie pierwszy już raz dostrzegł oznaki słabości w rzekomo niezwyciężonej potędze gubryjskich fanatyków. Do tej pory wszystko przychodziło im łatwo — zbyt łatwo. Skoro niemal wszyscy ludzie zostali pochwyceni i zneutralizowani, najeźdźcy najwyraźniej sądzili, że zagrożenie może nadejść jedynie z kosmosu. To niewątpliwie był powód, dla którego wszystkie fortyfikacje, jakie widział, skierowane były ku górze, zaś zabezpieczenie przed atakiem z powierzchni było niewielkie lub zgoła żadne.

Fiben pogłaskał ręką skryty w pochwie u pasa nóż. Czuł pokusę, by zakraść się na posterunek, przemykając się pod łatwo dostrzegalnymi wiązkami alarmowymi i dać Gubru nauczkę za ich samozadowolenie.

Impuls minął. Fiben potrząsnął głową.

Później — pomyślał — gdy przyniesie im to większą szkodę.

Poklepał Tycho w szyję, przeprowadził konia przez oświetlony obszar w pobliżu posterunku, minął bramę i wszedł do przemysłowej dzielnicy miasta. Na ulicach pomiędzy magazynami i fabrykami panowała cisza. Tu i ówdzie widać było nieliczne szymy śpieszące się gdzieś w jakiejś sprawie pod nadzorem przemykających od czasu do czasu gubryjskich ślizgaczy patrolowych.

Zadając sobie wiele trudu, by go nie zauważono, Fiben przemknął w boczny zaułek. Znalazł tam pozbawiony okien magazyn położony niedaleko od jedynej w kolonii odlewni żelaza. Na jego wypowiedziane szeptem naleganie Tycho wciągnął unoszący się w powietrzu wóz w cienie obok tylnego wejścia do magazynu. Warstwa kurzu świadczyła o tym, że kłódki nie ruszano od tygodni. Fiben przyjrzał się jej z bliska.

— Hmmm.

Wyjął szmatkę z fartuszka, który miał u pasa, i owinął nią wrzeciądz zamka. Ujął go mocno w obie dłonie, zamknął oczy i policzył do trzech, zanim szarpnął z całej siły w dół.

Zamek był mocny, lecz — zgodnie z jego podejrzeniami — rygiel w drzwiach przerdzewiał. Pękł ze stłumionym trzaskiem. Fiben pośpiesznie otworzył zamek i popchnął wrota po szynach. Tycho podążył spokojnie za nim do pogrążonego w mroku wnętrza, ciągnąc za sobą ciężarówkę. Fiben rozejrzał się wokół, by zapamiętać rozmieszczenie potężnych pras i maszyn do obróbki metalu, zanim pognał z powrotem do drzwi, by zamknąć je na nowo.

— Nic ci się nie stanie — powiedział łagodnym tonem, wyprzęgając zwierzę. Wyciągnął z ciężarówki worek owsa i rozsypał go na ziemi, po czym napełnił kadź wodą z pobliskiego kranu. — Wrócę, jeśli zdołam — dodał. — Gdybym nie wrócił przez parę dni, ciesz się tym owsem, a potem zacznij rżeć. Jestem pewien, że ktoś będzie tędy przechodził.

Tycho machnął ogonem i podniósł wzrok sponad owsa. Obdarzył Fibena przygnębionym spojrzeniem, po czym wydał z siebie kolejny cuchnący, gazowy komentarz.

— Hmmm — Fiben skinął głową, machając ręką, by odgonić smród. — Zapewne masz rację, stary przyjacielu. Idę jednak o zakład, że twoi potomkowie również będą się za bardzo przejmować, jeśli ktoś kiedykolwiek uszczęśliwi ich wątpliwym darem tak zwanej inteligencji.

Poklepał konia na pożegnanie i podbiegł susami do drzwi, by wyjrzeć na zewnątrz. Wyglądało na to, że jest czysto. Spokojniej nawet niż w ubogich genetycznie lasach Garthu. Latarnia nawigacyjna na szczycie Gmachu Terrageńskiego nadal się świeciła. Niewątpliwie najeźdźcy korzystali teraz z jej przewodnictwa w swych nocnych operacjach. Gdzieś z oddali dochodziło słabe, elektryczne brzęczenie.

Był już niedaleko od miejsca, w którym miał się spotkać ze swym łącznikiem. To była najbardziej ryzykowna część jego wypadu do miasta.

W ciągu dwóch dni, jakie upłynęły między początkowymi gubryjskimi atakami gazowymi a całkowitym opanowaniem przez najeźdźców wszystkich środków łączności, zgłoszono wiele zwariowanych pomysłów. Pośpieszne, gorączkowe rozmowy telefoniczne oraz komunikaty radiowe przenosiły je od Port Helenia poprzez archipelag aż po zapadłe okolice kontynentu. Podczas tego okresu ludzka populacja miała zupełnie co innego na głowie, zaś to, co pozostało z rządowej łączności, było zakodowane. Głównie szymy, działające z własnej inicjatywy, wypełniały eter pełnymi paniki domysłami i szalonymi planami — w większości przypadków przerażająco głupimi.

Fiben sądził, że to bardzo dobrze, gdyż niewątpliwie nieprzyjaciel już wtedy prowadził nasłuch. Ta histeria musiała potwierdzić jego opinię o neoszympansach.

Niemniej od czasu do czasu odzywały się głosy, które brzmiały rozsądnie. Ziarna ukryte wśród plew. Ludzka antropolog, doktor Taka, przed śmiercią zidentyfikowała wiadomość pochodzącą od jednej z jej dawnych podoktoranckich studentek — niejakiej Cailet Jones, zamieszkałej w Port Helenia. Pani generał postanowiła, że wyśle Fibena, by nawiązał kontakt z tą właśnie szymką.

Niestety, zamieszanie było potworne. Nikt poza doktor Taka nie wiedział, jak wygląda Jones, a zanim ktoś pomyślał, by ją o to zapytać, ludzka uczona już me żyła.

Fibenowi nie podobało się — w najlepszym razie — umówione miejsce spotkania oraz hasło.

Pewnikiem to nawet nie ta noc — gderał pod nosem.

Wyśliznął się na zewnątrz i ponownie zamknął drzwi, wstawiając zniszczony rygiel z powrotem na miejsce, tak że zamek ponownie zawisł w uchwytach. Pierścień był nachylony pod niewielkim kątem, mógł jednak oszukać kogoś, kto nie będzie się przyglądał zbyt uważnie.

Większy księżyc wzejdzie za jakąś godzinę. Fiben musiał się śpieszyć, jeśli miał zdążyć na spotkanie.


Bliżej centrum Port Helenia, lecz wciąż w „gorszej” części miasta, zatrzymał się na małym placu, by popatrzeć na światło bijące z wąskiego piwnicznego okna baru dla szymów z klasy pracującej. Ciężka, basowa muzyka sprawiała, że szyby drżały w drewnianych ramach. Fiben czuł jej wibrację podeszwami stóp nawet po drugiej stronie ulicy. Była to jedyna oznaka życia w odległości wielu przecznic we wszystkich kierunkach, jeśli nie liczyć cichych mieszkań, z których przyćmione światło przebijało się słabo przez szczelnie zaciągnięte zasłony.

Fiben skrył się w mroku, gdy nadleciał wirujący robot patrolowy, unoszący się na wysokości metra nad jezdnią. Wieżyczka przysadkowatej maszyny obróciła się, by namierzyć jego pozycję, w chwili, gdy robot go mijał. Czujniki musiały go wykryć jako łunę podczerwieni wśród skrytych we mgle drzew. Maszyna jednak ruszyła w dalszą drogę. Zapewne zidentyfikowała go jako zwykłego neoszympansa.

Fiben widział inne postacie o ciemnym futrze, które podobnie jak on sunęły przez ulice, garbiąc plecy. Najwyraźniej pustka w mieście była wywołana raczej względami psychologicznymi niż godziną policyjną. Siły okupacyjne nie egzekwowały tej ostatniej ściśle, gdyż wydawało się, że nie ma takiej potrzeby.

Wielu z tych, którzy nie siedzieli w domu, kierowało się do lokali podobnych do tego. Nosił on nazwę „Małpie Grono”. Fiben zmusił się, by przestać się drapać pod brodą, gdzie go uporczywie swędziało. Tego rodzaju przybytki lubili odwiedzać fizyczni robotnicy oraz nadzorowani — szymy, których przywileje rozrodcze były ograniczone przez Dekrety Wspomagania.

Istniały prawa wymagające nawet od ludzi korzystania z poradnictwa genetycznego, gdy zamierzali się rozmnażać. Dla ich podopiecznych — neodelfinów i neoszmpansów — przepisy były jednak daleko surowsze. W tej jednej dziedzinie zwykle liberalne terrańskie prawo ściśle przestrzegało galaktycznych standardów. W przeciwnym razie ludzie utraciliby na zawsze szymy i delfiny na rzecz jakiegoś starszego klanu. Ziemia była o wiele za słaba, by sprzeciwić się najbardziej szanowanej z tradycji.

Mniej więcej jedna trzecia populacji szymów posiadała zielone karty reprodukcyjne zezwalające im na kontrolę nad własną płodnością. Podlegały jedynie przewodnictwu Urzędu Wspomagania i mogły być ukarane, jeśli nie zachowały ostrożności. Szymy z szarymi i żółtymi kartami miały mniej swobody. Mogły, po przyłączeniu się do grupy małżeńskiej, wystąpić o zwrot nasienia lub komórek jajowych, które oddały na przechowanie Urzędowi w wieku młodzieńczym, zanim przeszły rutynową sterylizację. Mogły otrzymać pozwolenie, o ile osiągnęły w życiu coś znaczącego. Częściej jednak się zdarzało, że szymka z „żółtą kartą” donosiła i adoptowała embrion wzbogacony o następną generację „ulepszeń” wprowadzonych przez techników Urzędu.

Tym z czerwonymi kartami nie pozwalano nawet się zbliżać do szymskich dzieci.

Zgodnie z przedkontaktowymi standardami ten system mógłby się wydawać okrutny. Fiben jednak żył w nim od urodzenia. Na szybkiej ścieżce Wspomagania zawsze dokonywano manipulacji z pulą genową podopiecznego gatunku. Z szymami podczas tego procesu przynajmniej dokonywano konsultacji. Niewiele podopiecznych gatunków miało podobne szczęście.

Społecznym skutkiem ubocznym tego układu był jednak fakt pojawienia się wśród szymów klas. „Niebieskokartowcy”, tacy jak Fiben, nie byli zbyt mile widziani w lokalach w rodzaju „Małpiego Grona”.

Niemniej to właśnie miejsce wybrał jego kontakt. Nie dotarły żadne inne wiadomości, Fiben nie miał więc innego wyboru, jak udać się na miejsce spotkania, by sprawdzić, czy łącznik się zjawi, Zaczerpnął głęboko tchu. Wyszedł na ulicę i ruszył w stronę, z której dochodziła pełna grzmotów i trzasków muzyka.


Gdy tylko jego ręka dotknęła klamki, usłyszał szept dobiegający z półmroku po lewej stronie.

— Różowa?

W pierwszej chwili wydało mu się, że to wytwór jego wyobraź ni. Słowa jednak zabrzmiały ponownie, odrobinę głośniej.

— Różowa? Chcesz się zabawić?

Fiben wytrzeszczył oczy. Światło bijące z okna sprawiało, ze słabiej widział w ciemności, dostrzegł jednak przelotnie małą, małpie twarz o odrobinę dziecinnym wyrazie. Gdy szym uśmiechnął się rozbłysła na chwilę biel.

— Różowa? Zabawić się?

Wypuścił klamkę z ręki, niemal niezdolny uwierzyć swym uszom.

— Przepraszam?

Fiben postąpił krok naprzód. W tej samej jednak chwili drzwi otworzyły się i światło wraz z hałasem wylało się na ulicę. Kilka ciemnych kształtów pohukujących ze śmiechu i cuchnących nasiąkniętym piwem futrem odepchnęło go na bok, wychodząc na zewnątrz chwiejnym krokiem. Gdy towarzystwo wypadło już z lokali i drzwi zamknęły się ponownie, zamglony, ciemny zaułek był pusty. Mała, niewyraźna postać ulotniła się.

Fiben poczuł pokusę, by podążyć za nią, choćby tylko dla potwierdzenia, że rzeczywiście otrzymał taką propozycję, jak mu się wydawało. Dlaczego jednak, wysunąwszy ją, tak nagle się wycofano?

Najwyraźniej w Port Helenia zaszły zmiany. Co prawda Fiben nie był w lokalu takim, jak „Małpie Grono” od czasów college’u.

Jednakże stręczyciele grasujący w ciemnych zaułkach nie byli czymś często spotykanym, nawet w tej części miasta. Być może na Ziemi albo w starych holofilmach, ale tutaj, na Garthu?

Potrząsnął głową zakłopotany i otworzył drzwi, by wejść do środka.

Nozdrza Fibena rozwarły się pod wpływem gęstego aromatu piwa, wąchanego kwasu i mokrego futra. Zejście do klubu mogło odebrać odwagę ze względy na nagły, ostry blask stroboskopowych świateł, które co chwila oświetlały wyraźnie parkiet. Szalało na nim kilka ciemnych postaci wymachujących nad głowami czymś, co wyglądało jak małe drzewka. Ciężki, przenikający przez podeszwy stóp rytm łomotał ze wzmacniaczy ustawionych nad grupą kucających muzyków.

Klienci leżeli na trzcinowych matach i poduszkach, paląc, pijąc z papierowych butelek i wymieniając grubiańskie uwagi na temat występów tancerzy.

Fiben ruszył pomiędzy ciasno ustawionymi, niskimi stolikami z wikliny ku spowitemu w oparach dymu barowi, gdzie zamówił pintę gorzkiego piwa. Na szczęście wyglądało na to, że kolonialna waluta nadal ma wartość. Oparł się nonszalancko o poręcz i przystąpił do powolnego przeglądu klienteli żałując, że wiadomość od ich łącznika nie była bardziej konkretna.

Fiben szukał kogoś ubranego jak ekspedientka, choć ten lokal znajdował się na przeciwnym końcu miasta niż dzielnica handlowa położona przy Zatoce Aspinal. Rzecz jasna, radiooperator, który odebrał wiadomość od dawnej studentki doktor Taka, mógł ją źle zrozumieć. Było to tego okropnego wieczoru, gdy Centrum Howletsa płonęło, a nad ich głowami wyły ambulansy. Owemu szenowi wydawało się, że przypomina sobie, iż Gailet Jones powiedziała coś o „ekspedientce z wąsem”.

— Świetnie — mruknął Fiben w chwili, gdy otrzymał instrukcje. — Prawdziwa szpiegowska robota. Cudownie.

W głębi umysłu był pewien, że operator po prostu źle zapisał cały tekst.

Nie był to zbyt dobrze rokujący początek insurekcji. W gruncie rzeczy jednak nie było niespodzianką. Dla wszystkich szymów, wyjątkiem nielicznych, które przeszły szkolenie w Terrageńskich siłach Zbrojnych, tajne szyfry, przebrania i hasła stanowiły jedynie element starych thrillerów.

A owi oficerowie milicji zapewne wszyscy zginęli, bądź byli internowani.

Oprócz mnie. A moją specjalnością nie był wywiad czy fortele. Do diabła, ledwie potrafiłem prowadzić starego TAASF Proconsul.

Ruch oporu będzie się teraz musiał uczyć na błędach, poruszając się na oślep.

Przynajmniej piwo smakowało dobrze, zwłaszcza po tak długiej podróży zakurzoną drogą. Fiben popijał je z papierowej butelki i próbował się odprężyć. Kiwał głową w rytm naśladującej uderzenia piorunów muzyki i uśmiechał się na widok wygłupów tancerzy.

Wszyscy, którzy podskakiwali w świetle migocących lamp, byli, rzecz jasna, płci męskiej. Wśród fizoli i nadzorowanych przywiązanie do tej tradycji było tak silne, że można je było nawet nazwać religijnym. Ludzie, którzy mieli tendencję do tego, by spoglądać z niechęcią na większość typów płciowej dyskryminacji, w tym przypadku się nie wtrącali. Podopieczne gatunki miały prawo do rozwinięcia własnych tradycji, o ile nie przeszkadzały one w pełnieniu ich obowiązków, czy we Wspomaganiu.

A w deszczowym tańcu — przynajmniej zdaniem tego pokolenia — nie było miejsca dla szymek i na tym koniec.

Fiben przyglądał się, jak wielki, nagi samiec wskoczył na szczyt bezładnego stosu pokrytych dywanami „głazów”, wywijając gałęzią. Tancerz — za dnia zapewne mechanik lub robotnik w fabryce — wymachiwał nad głową czyniącym hałas przedmiotem, podczas gdy perkusja huczała, a stroboskopowe lampy nad jego głową zsyłały sztuczne błyskawice, czyniąc go na chwilę w połowie oślepiająco białym, a w połowie czarnym jak smoła.

Gałąź grzechotała i furczała, podczas gdy szympans fukał i podskakiwał w rytm muzyki, pohukując, jak gdyby chciał rzucić wyzwanie bogom nieba.

Fiben często zadawał sobie pytanie, ile z popularności tańca deszczowego wywodzi się z wrodzonej, odziedziczonej po przodkach brontofilii, a ile z dobrze znanego faktu, że pozostawione odłogiem, niezmodyfikowane szympansy w dżunglach Ziemi — jak za obserwowano — „tańczyły” w jakiś prymitywny sposób podczas burz z piorunami. Podejrzewał, że bardzo wiele z neoszympansiej „tradycji” wywodziło się z przetworzenia tego, co wiedziano o za chowaniu ich niezmodyfikowanych kuzynów.

Podobnie jak wiele szymów, które skończyły college, Fiben lubi sobie wyobrażać, że jest zbyt wyrafinowany, by ulegać tak prostodusznemu kultowi przodków. Ponadto na ogół wolał Bacha czy pieśni wielorybów od imitacji piorunów.

Zdarzały się jednak momenty, gdy był sam w mieszkaniu, kiedy wyciągał z szuflady taśmę „The Fulminates”, zakładał słuchawki i próbował się przekonać, ile uderzeń może znieść jego czaszka, zanim zostanie rozłupana. Tutaj, w pobliżu potężnych wzmacniaczy nie mógł nie poczuć dreszczu przebiegającego mu wzdłuż kręgosłupa, gdy „błyskawica” przeszywała salę, a uderzenia perkusji wstrząsały na równi klientami, meblami i sprzętem.

Kolejny nagi tancerz wdrapał się na wzgórek, wymachując własną gałęzią i pochrapując głośno na znak wyzwania. Podparł się przy tym na kostkach jednej dłoni — stylowy gest, który nie spodobałby się ortopedom, lecz wywołał okrzyki aprobaty ze strony audytorium. Ten facet mógł zapłacić za autentyczność porannym bólem pleców, cóż to jednak miało za znaczenie wobec wspaniałości tańca?

Małpa na szczycie wzniesienia zaczęła pohukiwać na swego przeciwnika. Podskoczyła w górę i obróciła się błyskawicznie w znakomicie skoordynowanym manewrze, potrząsając swą gałęzią w chwili, gdy kolejna stroboskopowa błyskawica wypełniła salę białym światłem. Był to barbarzyński i potężny obraz — przypomnienie, że nie dalej niż cztery stulecia temu jego dzicy przodkowie rzucali w podobny sposób wyzwanie burzy ze szczytów leśnych wzgórz i nie potrzebowali człowieka, by wiedzieć, że wściekłość nieba wymaga odpowiedzi.

Szymy za stołami zaczęły krzyczeć i bić brawo, gdy król wzgórza zeskoczył z uśmiechem ze szczytu. Zleciał na dół, a po drodze solidnie grzmotnął swego rywala.

To był kolejny powód, dla którego szymki rzadko przyłączały się do deszczowego tańca. W pełni dorosły samiec neoszyma dysponował siłą prawie równą swym naturalnym kuzynom z Ziemi. Szymki, które chciały brać udział w tańcu, z reguły grały w orkiestrze.

Fibenowi zawsze wydawało się ciekawe, że u ludzi wyglądało to zupełnie inaczej. Najwyraźniej płeć męska miała u nich obsesję na punkcie produkowania dźwięków, a żeńska — tańca, zamiast na odwrót. Rzecz jasna, ludzie byli dziwni również pod innymi względami, jak na przykład niezwykłe były ich praktyki seksualne.

Rozejrzał się po klubie. W takich barach, jak ten, samców było z reguły więcej niż samic, dziś jednak liczba szymek wydawała się szczególnie mała. Większość z nich siedziała w wielkich grupach przyjaciół, z wielkimi samicami na obwodzie. Rzecz jasna, były też kelnerki, które krążyły miedzi niskimi stołami, roznosząc drinki i papierosy. Ubrane były w imitacje skór lampartów.

Fiben zaczynał się niepokoić. Jak jego kontakt miał go rozpoznać tym pełnym wrzasków i błysków domu wariatów? Nie widział nikogo, kto wyglądałby jak ekspedientka z zarostem.

Trzy ściany zwrócone ku tanecznemu wzgórkowi połączone były balkonem. Goście wychylali się przez poręcze, walili w listewki i zachęcali tańczących. Fiben odwrócił się i cofnął, by przyjrzeć s lepiej… i omal nie wpadł na niski, wiklinowy stolik. Mrugnął ze zdumienia.

Tam — w miejscu odgrodzonym sznurem i strzeżonym przez cztery unoszące się w powietrzu roboty bojowe — siedział jeden z najeźdźców. Fiben ujrzał wąską, białą masę piór, ostry mostek i zakrzywiony dziób… Ten Gubru miał jednak na szczycie głowy, gdzie znajdował się organ słuchu jego przypominający grzebień, coś, co przypominało wełnianą czapkę. Oczy zakrywały mu ciemne gogle.

Fiben odwrócił wzrok. Lepiej nie okazywać zbyt wielkiego zaskoczenia. Najwyraźniej bywalcy lokalu mieli kilka ostatnich tygodni na przyzwyczajenie się do obecności pomiędzy nimi nieziemca. Teraz jednak Fiben zaczął dostrzegać nerwowe spojrzenia rzucane od czasu do czasu ku kabinie znajdującej się nad barem. Być może to dodatkowe źródło napięcia mogło pomóc w wyjaśnieniu graniczącego z szaleństwem nastroju bawiących się, gdyż w „Gronie” panował nadzwyczaj wielki zgiełk, nawet jak na bar dla szymów z klasy pracującej.

Sącząc od niechcenia ze swej pintowej butelki, Fiben ponownie spojrzał ku górze. Gubru z pewnością założył czapkowatą mufkę i gogle jako osłonę przed hałasem i światłem. Roboty strażnicze odgradzały jedynie kwadrat tuż obok nieziemca, lecz całe skrzydło balkonu było niemal puste.

Niemal. W istocie rzeczy dwa szymy siedziały na chronionym obszarze, tuż obok ostrodziobego Gubru.

Quislingowie? — zadał sobie pytanie Fiben. — Czy wśród nas już znaleźli się zdrajcy?

Zakłopotany potrząsnął głową,. Dlaczego Gubru tu siedział? Co godnego uwagi mógł tu znaleźć jeden z najeźdźców?

Fiben ponownie zajął miejsce przy barze.

Najwyraźniej są zainteresowani szymami i to nie tylko ze względu na ich wartość jako zakładników.

Jakie jednak były tego powody? Dlaczego Galaktów miałaby obchodzić banda włochatych podopiecznych, przez niektórych niemal w ogóle nie uważanych za istoty inteligentne?


Deszczowy taniec zakończył się nagłym crescendo, po którym nastąpiło jedno końcowe uderzenie. Jego końcowe dudnienia cichły, jak gdyby znikały w zachmurzonej, burzliwej dali. Minęło jeszcze kilka sekund, zanim echa umilkły w głowie Fibena.

Tancerze uśmiechnięci i spoceni wrócili chwiejnym krokiem do stolików. Owinęli swą nagość luźnymi szatami. Ich śmiech brzmiał serdecznie — być może aż nazbyt serdecznie.

Teraz, gdy Fiben zrozumiał, skąd bierze się panujące w lokalu napięcie, zastanawiał się, dlaczego w ogóle ktokolwiek tu przychodzi. Bojkot zakładu, w którym stałym gościem byli najeźdźcy, wydawał się nadzwyczaj prostą i oczywistą formą ahimsa, biernego oporu. Z pewnością przeciętny szym z ulicy nie kochał wrogów wszystkich Terragenów!

Co przyciągnęło tu takie tłumy w powszedni dzień?

By utrzymać pozory, zamówił następne piwo, choć zaczął już myśleć o opuszczeniu lokalu. Gubru go zaniepokoił. Jeśli jego kontakt się nie pokaże, lepiej będzie stąd zmiatać i rozpocząć poszukiwania na własną rękę. Musiał się w jakiś sposób dowiedzieć, co się dzieje tutaj, w Port Helenia i odkryć sposób na skontaktowanie się z tymi, którzy chcieli się zorganizować.

Po drugiej stronie sali grupa leżących na podłodze gości zaczęła w nią walić i śpiewać monotonnie. Wkrótce ich okrzyk rozprzestrzenił się na całą salę.

— Sylvie! Sylvie!

Muzycy wdrapali się z powrotem na pomost. Audytorium zaczęło bić brawo, gdy znowu zagrali, tym razem w znacznie łagodniejszym rytmie. Para szymek zawodziła uwodzicielsko na saksofonach. Światła w lokalu przygasły.

Bijący z góry blask reflektora oświetlił szczyt tanecznego wzgórka. Zza ozdobionej paciorkami kurtyny wyśliznęła się nowa postać, która stanęła w oślepiającym świetle. Fiben zamrugał powiekami z zaskoczenia. Skąd na wzgórku wzięła się szymka?

Górną część jej twarzy zakrywała wyposażona w dziób maska ozdobiona białymi piórami. Nagie sutki szymskiej fem pokryte były lśniącymi cętkami, przez co rzucały się w oczy w świetle reflektora. Jej spódniczka składająca się ze srebrzystych pasków zaczęła kołysać się w powolnym rytmie.

Miednice neoszympansich samic były szersze niż u ich przodków, by umożliwić wydostanie się na świat potomstwu o większych mózgach. Mimo to kołyszące się biodra nie stały się wrodzonym, działającym na samców bodźcem erotycznym, tak jak u ludzi.

Jednak serce Fibena zabiło szybciej, gdy obserwował jej kuszące ruchy. Mimo maski w pierwszej chwili odniósł wrażenie, że tancerka jest młodą dziewczyną, ale wkrótce zdał sobie sprawę, że jest to dorosła samica. Słabo widoczne znaki świadczyły, że karmiła już piersią. Dzięki temu wyglądała jeszcze bardziej nęcąco.

Paski spódniczki trzepotały lekko w rytm jej ruchów i Fiben wkrótce ujrzał, że materiał był srebrzysty jedynie po zewnętrznej stronie. Wewnątrz każdy pasek przechodził stopniowo ku górze do jaskrawego koloru różowego.

Zaczerwienił się i odwrócił twarz. Co innego deszczowy taniec — sam brał udział w kilku — a całkiem co innego takie coś! Najpierw mały raj fur w zaułku, a teraz to? Czy szymy w Port Helenia dostały fioła na punkcie seksu?

Coś mięsistego opadło mu nagle na ramię. Fiben obejrzał się i zobaczył spoczywającą tam wielką dłoń o grzbiecie porośniętym futrem. Przechodziła ona we włochate ramię jednego z największych szymów, jakie w życiu widział. Wzrostem niemal dorównywał niskiemu człowiekowi i niewątpliwie był od niego znacznie silniejszy. Ów neoszympans miał na sobie wyblakły, niebieski ubiór roboczy, a jego górna warga wykrzywiła się, odsłaniając pokaźne, niemal atawistyczne kły.

— Co jezd? Nie podoba ci się Sylvie? — zapytał olbrzym.

Choć taniec był jeszcze w swej powolnej, początkowej fazie, składająca się głównie z samców widownia zaczęła już pohukiwać zachęcająco. Fiben zdał sobie sprawę, że musiał mieć dezaprobatę wypisaną na twarzy, jak idiota. Prawdziwy szpieg udawałby, że świetnie się bawi, by się nie wyróżniać.

— Łeb mnie boli — wskazał dłonią na prawą skroń. — Miałem ciężki dzień. Chyba już sobie pójdę.

Wielki neoszympans uśmiechnął się. Jego potężna łapa nie opuściła jednak ramienia Fibena.

— Łeb cię boli? A może to dla ciebie za śmiałe? Może jeszcze nigdy nie byłeś na grupówce, hę?

Kącikiem oka Fiben dostrzegał prowokujący pokaz kołysania, nadal przesadnie skromny, lecz z momentu na moment coraz bardziej zmysłowy. Wyczuwał zaczynające wypełniać salę kipiące napięcie seksualne. Nie potrafił odgadnąć, do czego może to doprowadzić. Istniały poważne powody, dla których podobnych widowisk zakazywano. Była to jedna z nielicznych rzeczy, których ludzie zabraniali swym podopiecznym.

— Jasne, że byłem na grupówkach! — odszczeknął. — Tylko, że tutaj, w miejscu publicznym, to… mogłoby wywołać zamieszki.

Wielki nieznajomy roześmiał się i szturchnął go po przyjacielsku.

— Kiedy?

— Przepraszam pa… hmm, o co chodzi?

— Kiedy byłeś na pierwszej grupówce, hę? Po tym, jak mówisz założę się, że to była jedna z tych bibek w college’u. Racja? Mam rację, panie niebieskokartowcu?

Fiben rozejrzał się pośpiesznie w prawo i w lewo. Pierwsze wrażenie już minęło — potężny szym wyglądał raczej na zaciekawionego i pijanego niż wrogo usposobionego. Fiben jednak wolałby, żeby sobie poszedł. Jego rozmiary wzbudzały lęk, a ponadto mogli zwrócić na siebie uwagę.

— Aha — mruknął, wspominając z niechęcią. — To była inicjacja naszej korporacji…

Szymskie studentki w college’u mogły się przyjaźnić z szenami ze swych klas, lecz nigdy nie zapraszano ich na grupówki. Seksualne myśli o zielonokartowych samicach były po prostu zbyt niebezpieczne. Ponadto paranoicznie obawiały się one zajścia w ciążę przed małżeństwem i skorzystaniem z porady genetycznej. Cena była po prostu zbyt wysoka.

Gdy szeny z uniwersytetu urządzały przyjęcie, z reguły zapraszały więc szymki z drugiej strony torów, żółto- i szarokartówki, których ruja o kolorze płomienia była jedynie ekscytującym oszustwem.

Byłoby błędem osądzać podobne postępowanie według ludzkich standardów.

Nasze wzorce zachowania są po prostu diametralnie odmienne — powtarzał sobie Fiben wtedy, a i niejeden jeszcze raz od tego czasu. Niemniej te grupówki nigdy nie sprawiały mu wiele satysfakcji ani radości. Może kiedyś, gdy przyłączy się do odpowiedniej grupy małżeńskiej…

— No jasne. Moja siora chodziła na te bibki do college’u. Mówiła, że są fajne — naznaczony blizną szym zwrócił się w stronę barmana uderzył dłonią w wypolerowaną powierzchnię baru. — Dwie pinty! Jedną dla mnie, a drugą dla mojego kumpla z college’u!

Fiben skrzywił się, usłyszawszy donośny głos. Kilku znajdujących się w pobliżu gości odwróciło się, by spojrzeć w ich stronę.

— Powiedz mi — ciągnął niechciany towarzysz Fibena, wtykając mu w dłoń papierową butelkę. — Czy masz już jakieś dzieciaki? Może niektóre są zarejestrowane, ale nigdy ich nie widziałeś?

Nie sprawiał wrażenia wrogo nastawionego. Był raczej zazdrosny.

Fiben pociągnął długi łyk ciepłego, gorzkiego piwa. Potrząsnął głową i przemówił cicho.

— To właściwie nie jest tak. Otwarte prawa rozrodcze to nie to samo, co nieograniczone — biała karta. Gdyby nawet planiści skorzystali z mojej plazmy, nic bym o tym nie wiedział.

— Do diabła, a dlaczego nie! To znaczy, nie dosyć, że wy, niebiescy, musicie pieprzyć probówki na rozkaz Urzędu Wspomagania, to jeszcze na dodatek nie wiecie, czy zużyli wasz logier… Kurde, starsza żona w mojej grupie miała rok temu planowanego dzieciaka… możesz nawet być genetycznym tatą mojego syna!

Wielki szym roześmiał się i ponownie klepnął mocno Fiben w ramię.

To nie mogło trwać dłużej. Coraz więcej głów zwracało się w jego stronę. Cała ta gadanina o niebieskich kartach nie pozyska mu w tym miejscu przyjaciół. Ponadto Fiben nie chciał przyciągać uwagi w chwili, gdy Gubru siedział w odległości niespełna trzydziestu stóp od niego.

— Naprawdę muszę już iść — powiedział i zaczął wycofywać się chyłkiem. — Dziękuję za piwo… Ktoś zagrodził mu drogę.

— Przepraszam — powiedział Fiben. Odwrócił się i stanął twarzą, w twarz z czterema szymami ubranymi w jaskrawe, zapinane na zamek błyskawiczny kombinezony. Cała czwórka spoglądała na niego ze skrzyżowanymi ramionami. Jeden z nich, nieco wyższy od pozostałych, popchnął Fibena z powrotem w stronę baru.

— No jasne, że ten gość ma potomstwo! — warknął nowo przybyły. Przystrzygł sobie włosy na twarzy, pozostawiając jedynie wąsy które były spiczaste i nawoskowane.

— Popatrzcie tylko na jego łapy. Założę się, że nigdy nie przepracował ani jednego dnia jak uczciwy szym. Pewnie jest technikiem albo uczonym — w jego ustach brzmiało to tak, jak gdyby sam pomysł, by neoszympans nosił podobny tytuł, czynił z niego coś w rodzaju uprzywilejowanego dziecka, któremu pozwolono na skomplikowaną zabawę.

Ironia leżała w tym, że choć na dłoniach Fibena mogło być mniej zgrubień niż u wielu tu zebranych, pod jego koszulą kryły się blizny po oparzeniach — ślady uderzenia w górski stok z prędkością pięciu machów. Tutaj jednak lepiej było o tym nie wspominać.

— Posłuchajcie no, może bym postawił wam kolejkę…

Jego pieniądze pofrunęły na drugą stronę baru, gdy najwyższy z napastników uderzył go w dłoń.

— Bezwartościowe śmieci. Wkrótce zaczną je zabierać, tak samo jak was, małpich arystokratów.

— Zamknij się! — krzyknął ktoś z tłumu, który był brązową masą przygarbionych ramion. Fiben ujrzał przez chwilę Sylvie, kołyszącą się na szczycie wzgórka. Oddzielone od siebie paski jej spódnicy zafalowały i Fiben ujrzał coś, co sprawiło, że podskoczył ze zdumienia. Naprawdę była różowa… jej odsłonięte na chwilę genitalia wskazywały na pełną ruję.

Szym w kombinezonie ponownie popchnął Fibena.

— I co, mądralo z college’u? Co ci da twoja niebieska karta, kiedy Gubru zaczną wyłapywać i sterylizować wszystkich z wolnym prawem rozrodu? Hę?

Jeden z nowo przybyłych, szym o pochyłych ramionach i porośniętym krótkimi, twardymi włosami cofniętym czole, trzymał rękę w kieszeni swego jaskrawego stroju, zaciskając ją na jakimś ostrym przedmiocie. Jego oczy o przenikliwym wyrazie sprawiały wrażenie całkowicie skupionych, jak u drapieżnika. Pozostawił mówienie swemu przyjacielowi, wąsaczowi.

Fiben dopiero przed chwilą zdał sobie sprawę, że ci faceci nie mają nic wspólnego z wielkim szymem w drelichach. W gruncie rzeczy tamten skrył się już chyłkiem w cieniu.

— Nie… nie wiem, o co ci chodzi.

— Nie wiesz? Sprawdzali kolonialne akta, frajerze, i wyłowili całą masę szymów z college’u, takich jak ty, celem przesłuchania. Jak dotąd pobierali tylko próbki, ale mam przyjaciół, którzy mówią, że planują czystkę na pełną skalę. No i co ty na to?

— Zamknij się, kurwa! — krzyknął ktoś. Tym razem odwróciło się kilka twarzy. Fiben ujrzał szkliste oczy, plamki śliny i odsłonięte kły.

Poczuł się rozdarty. Rozpaczliwie pragnął się stąd wydostać. A jeśli w tym, co mówili ci faceci w kombinezonach, było trochę prawdy? W takim przypadku byłaby to ważna informacja.

Postanowił, że posłucha jeszcze przez chwilę.

— To raczej zaskakujące — powiedział, opierając się łokciem o bar. — Gubru to fanatyczni konserwatyści. Bez względu na to, co robią innym gatunkom na poziomie opiekunów, założę się, że nigdy nie zaingerowaliby w procedurę Wspomagania. To sprzeczne z ich religią.

Wąsacz uśmiechnął się tylko.

— Czy to ci mówili w college’u, niebieski chłopczyku? Ale teraz ważne jest to, co mówią Galaktowie.

Cała banda, która wydawała się bardziej zainteresowana Fibenem, niż prowokacyjnym wirowaniem Sylwie, otoczyła go ciasno. Tłum pohukiwał coraz głośniej, muzyka grzmiała coraz mocniej. Fiben czuł się, jakby głowa miała mu pęknąć od hałasu.

— …za spokojny, żeby mu się podobało przedstawienie dla prostych robotników. Nigdy nie splamił się prawdziwą pracą. Mimo to wystarczy, żeby strzelił palcami, i nasze własne szymki gnają do niego!

Fiben dostrzegł w tym jakąś fałszywą nutę. Szym z wąsami był nazbyt spokojny, jego pieniackie docinki zbyt wykalkulowane. W takim środowisku jak to, z całym jego hałasem i seksualnym napięciem, prawdziwy filozof nie byłby w stanie tak dobrze się skoncentrować.

To nadzorowani! — zdał sobie nagle sprawę. Teraz już dostrzegł oznaki. Twarze dwóch spośród szymów w kombinezonach z zamkami błyskawicznymi nosiły stygmaty nieudanych genetycznie interwencji — cętkowana, kakofreniczna twarz, mrugające oczy i wiecznie zakłopotana mina świadcząca o zwarciu w mózgu — żenujące przypomnienia faktu, że Wspomaganie było trudnym procesem, nie pozbawionym ceny.

Fiben czytał w lokalnym czasopiśmie, na krótko przed inwazją, że najmodniejsi członkowie społeczności nadzorowanych zaczęli ostatnio nosić zapinane na zamek błyskawiczny kombinezony o jaskrawych kolorach. Zrozumiał nagle, że przyciągnął uwagę szymów najgorszego z możliwych rodzajów. Gdy w pobliżu nie było ludzi ani żadnej oznaki obecności regularnych władz, nie sposób było przewidzieć, co mogą zrobić ci czerwonokartowcy.

Było oczywiste, że musi się stąd wydostać. Ale jak? Nadzorowani otaczali go z każdą chwilą coraz ciaśniej.

— Słuchajcie, chłopaki. Przyszedłem tu tylko zobaczyć, co się dzieje. Dziękuję wam za wyrażenie opinii. Naprawdę muszę już iść.

— Mam lepszy pomysł — przywódca uśmiechnął się szyderczo. Może tak byśmy przedstawili cię temu Gubru, a on już sam ci powie, co się dzieje i co zamierzają zrobić z szymami z college’u. Hę?

Fiben mrugnął. Czy te szeny naprawdę mogły współpracowały z najeźdźcą?

Uczył się historii Starej Ziemi — długich stuleci ciemnoty przed Kontaktem, gdy samotna i nieświadoma ludzkość dokonywała straszliwych eksperymentów ze wszystkim, od mistycyzmu aż po tyranię i wojnę. Oglądał i czytał niezliczone relacje z tych zamierzchłych czasów — zwłaszcza opowieści o samotnych mężczyznach i kobietach, którzy odważnie, często bez nadziei na sukces, stawiali czoła złu. Wstąpił do kolonialnej milicji częściowo pod wpływem romantycznego pragnienia naśladowania odważnych bojowników maqms, Palmachu i Ligi Satelitów Energetycznych.

Historia mówiła też jednak o zdrajcach, o tych, którzy pragnęli osiągnąć osobiste korzyści bez względu na środki, nawet wspinając, się po plecach własnych towarzyszy.

— No chodź, chłopczyku z college’u. Tam czeka ptaszek, któremu chciałbym cię przedstawić.

Uścisk na ramieniu Fibena przypominał zaciskające się imadło. Wyraz pełnego bólu zaskoczenia na jego twarzy sprawił, że wąsaty szym się uśmiechnął.

— Domieszali mi trochę ekstra genów siły — wyszczerzył szyderczo zęby. — Ta część ich manipulacji się udała, ale niektóre z innych nie. Mówią na mnie Irongrip i nie mam niebieskiej karty ani nawet żółtej. A teraz chodźmy. Zapytamy porucznika ze Szwadronu Jasnego Szponu, co Gubru planują dla szymskich mądrali.

Mimo bolesnego nacisku na ramię, Fiben udawał nonszalancję.

— Jasne. Czemu nie? Czy chcesz się może założyć? — jego górna warga skrzywiła się na znak pogardy. — Gubru są ściśle przystosowani do dziennego trybu życia. Idę o zakład, że przekonasz się, iż za tymi ciemnymi goglami twój cholerny ptak smacznie sobie śpi. Myślisz, że się ucieszy, jak go obudzą tylko po to, żeby podyskutować sobie o subtelnościach procesu Wspomagania z takimi jak ty?

Bez względu na całą swą pyszałkowatość, Irongrip najwyraźniej był uczulony na punkcie własnego wykształcenia. Udawana pewność siebie Fibena przyhamowała go na chwilę. Mrugnął powiekami pod wpływem sugestii, że ktokolwiek mógł spać pośród całej otaczającej ich kakofonii.

Wreszcie warknął gniewnie:

— Przekonamy się. Chodź!

Pozostałe odziane w kombinezony szymy otoczyły go ciasno. Fiben wiedział, że nie miałby najmniejszych szans w starciu z całą szóstką. Ponadto nie mógł wezwać na pomoc przedstawicieli prawa. Władza miała teraz pióra.

Eskortujący poganiali go przez labirynt niskich stolików. Rozwaleni za nimi goście pochrapywali poirytowani, gdy Irongrip odpychał ich łokciami na bok, lecz wszystkie oczy, szklące się od ledwie powstrzymywanej namiętności, śledziły taniec Sylvie. Tempo muzyki rosło.

Rzut oka przez ramię na wygibasy artystki sprawił, że twarz Fiben zapłonęła. Cofnął się, nie patrząc pod nogi, i wpadł na miękką masę futra i mięśni.

— Au! — zawył siedzący klient, rozlewając swój napój.

— Przepraszam — mruknął Fiben. Szybko usunął się na bok, lecz jego sandały nadepnęły na następną brązową dłoń, co wywołało kolejny krzyk. Narzekanie przerodziło się w pełen wściekłości wrzask, gdy Fiben wdeptał w podłogę kostki owej dłoni, po czym odwrócił się, by udzielić kolejnych przeprosin.

— Siadać! — krzyknął głos z tyłu klubu. Jeszcze inny pisnął: — No! Zmiatać stąd! Zasłaniacie!

Irongrip spojrzał podejrzliwie na Fibena i pociągnął go za ramię. Ten opierał się przez chwilę, po czym ustąpił, runął nagle naprzód i popchnął trzymającego go szyma do tyłu, na jeden z wiklinowych stolików. Drinki i podstawki do kwasu przewróciły się. Siedzące szymy zerwały się na nogi, fukając z oburzenia.

— Hej!

— Uważaj no, ty nadzorowany sukinkocie!

Zdawało się, że w ich oczach, które już przedtem płonęły pod wpływem zarówno środków odurzających, jak i tańca Sylvie, pozostało bardzo niewiele rozsądku.

Ogolona twarz Irongripa pobladła z gniewu. Jego uścisk stał się silniejszy. Zaczął już dawać znak swym towarzyszom, lecz Fiben uśmiechnął się tylko konfidencjonalnie i trącił go łokciem. Odezwał się głośno, z symulowaną pijacką pewnością siebie:

— Widzisz, co narobiłeś? Mówiłem ci, żebyś nie trącał tych facetów celowo, po to, żeby się przekonać, czy są tacy naćpani, że nie mogą mówić…

Od pobliskich szymów nadbiegł świst wciąganego oddechu, słyszalny nawet mimo muzyki.

— Kto powiedział, że nie mogę mówić! — odezwał się bełkotliwie jeden z pijących, niemal niezdolny do formowania słów. Ubzdryngolony pijaczek postąpił krok naprzód, usiłując ustalić źródło owej obelgi. — Czy to ty?

Trzymający Fibena spojrzał na niego groźnie i przyciągnął go bliżej. Zacisnął swój przywodzący na myśl imadło uścisk. Mimo to Fiben zdołał zachować swój sceniczny uśmiech. Mrugnął do niego.

— Może i, kurde, trochę umieją mówić. Ale miałeś rację, że to wszystko banda czworonogów…

— Co!

Najbliższy szym ryknął i spróbował złapać Irongripa. Uśmiechnięty szyderczo mutant usunął się zgrabnie na bok i uderzył go kantem wolnej dłoni. Pijak zawył, zgiął się w pół i zderzył z Fibenem.

Jego przyjaciele runęli już jednak na nich z wrzaskiem. Ramię Fibena zostało wyrwane z uścisku, gdy wszystkich zalała fala rozgniewanego, brązowego futra.

Fiben dał nurka, gdy zamachnęła się na niego warcząca małpa w skórzanej uprzęży roboczej. Pięść przeleciała obok i trafiła w szczękę jednego ze zbirów w kombinezonach. Fiben kopnął następnego nadzorowanego w kolano, gdy ten spróbował go złapać Wywołało to zadowalający jęk, potem jednak wszystko ogarnął chaos latającej w powietrzu wikliny i ciemnych ciał. Tanie, słomiane stoły rozpadły się na kawałki, uderzając w głowy. Powietrze wypełniło się latającym piwem i sierścią.

Orkiestra zwiększyła tempo, jednakże niemal nie było jej słychać poprzez wrzaski wściekłości i radości walki. W pewnym szalonym momencie Fiben poczuł, że uniosły go w górę mocne, małpie ramiona. Nie były one delikatne.

— Hopsa!

Przyleciał ponad bijatyką i wylądował z trzaskiem w samym środku grupy, nie biorących w niej uprzednio udziału, gości. Popatrzyli na niego, chwilowo zakłopotani i oszołomieni. Zanim zdążyli zareagować, Fiben podniósł się z jękiem. Oddalił się kołyszącym krokiem w stronę przejścia. Utykał, gdyż ostry ból przeszywał na wskroś jego wciąż obolałą lewą kostkę.

Walka się rozszerzała. Dwójka nadzorowanych w jaskrawych kombinezonach zmierzała w jego stronę, błyskając kłami. Sprawę pogarszał fakt, że goście, których zabawę tak brutalnie przerwano, zerwali się teraz na nogi, pochrapując z gniewu. Ręce wyciągnęły się w jego stronę.

— Może jakimś innym razem — odparł uprzejmie Fiben. Wydostał się spośród szczątków, skacząc na jednej nodze, i zaczął przechodzić pośpiesznie pomiędzy niskimi stołami, by oddalić się od ścigających. Gdy nie miał już innej drogi przed sobą, nie zawahał się lecz wlazł na parę szerokich, przygarbionych ramion, po czym odbił się, zostawiając za sobą swą chwilową trampolinę, która pochrząkiwała pośród kolejnego stosu połamanej wikliny.

Fiben wywinął salto ponad ostatnim szeregiem gości i upadł na jedno kolano na szerokiej, otwartej przestrzeni — parkiecie do tańca. W odległości zaledwie kilku metrów wznosił się deszczowy wzgórek, gdzie kusząca Sylvie przygotowywała się do swego ostatniego numeru, najwyraźniej nie zważając na narastający tumult na dole.

Fiben przemknął szybko przez parkiet z zamiarem pognania za bar i wydostania się przez jedno ze znajdujących się tam wyjść. Gdy tylko jednak wydostał się na otwartą przestrzeń, spłynął na niego nagle blask padającego z góry światła, które go oślepiło! Wszędzie wokół eksplodował potężny okrzyk radości.

Coś najwyraźniej spodobało się tłumowi. Ale co? Spoglądając w górę, pod światło, Fiben nie mógł dostrzec, by striptizerka zrobiła coś nowego i godnego uwagi — przynajmniej nie bardziej godnego niż przedtem. Nagle zdał sobie sprawę, że Sylvie patrzy prosto na niego! Za ptasią maską dostrzegł obserwujące go z rozbawieniem oczy.

Odwrócił się błyskawicznie. Większość z tych, których nie ogarnęła jeszcze rozszerzająca się wciąż bijatyka, również wpatrywała się w niego. Te okrzyki były na jego cześć. Zdawało się, że nawet Gubru na balkonie nachylił swą osłoniętą goglami głowę w jego stronę.

Nie było czasu na zastanawianie się nad znaczeniem tego wszystkiego. Fiben ujrzał, że jeszcze kilku jego dręczycieli wyplątało się z bijatyki. Rzucali się w oczy w swych jaskrawych strojach. Porozumiewali się ze sobą gestami. Zmierzali w stronę wyjścia, by odciąć mu drogę.

Fiben stłumił narastającą panikę. Zagnali go w kozi róg. Musi być inne wyjście — pomyślał z wściekłością. Nagle zrozumiał, gdzie powinno się ono znajdować. Drzwi dla artystki, z tyłu ponad wyściełanym wzgórkiem tanecznym! Ozdobiona paciorkami brama, przez którą Sylvie dokonała wejścia. Wystarczy szybko wdrapać się na górę, minąć striptizerkę — i w drogę!

Przebiegł na drugą stronę parkietu i skoczył na wzgórek. Wylądował na jednym z wyściełanych stopni.

Tłum ryknął ponownie! Fiben ukucnął i zamarł. Światło jarzących się reflektorów podążyło za nim.

Zmrużył oczy i spojrzał w górę, na Sylvie. Tancerka oblizała wargi i zakołysała miednicą w jego stronę.

Fiben poczuł równocześnie odrazę i przemożny pociąg. Pragnął wdrapać się na wzgórek i schwytać ją. Pragnął też znaleźć jakąś ciemną niszę, gdzieś na gałęzi drzewa, i ukryć się tam.

Na dole bijatyka nadal była zaciekła, przestała się jednak rozprzestrzeniać. Mając do dyspozycji jedynie papierowe butelki i wiklinowe meble, walczący najwyraźniej ograniczyli się do przyjacielskiego obijania się nawzajem, zapominając o pierwotnej przyczyn tumultu.

Na krawędzi parkietu czekały jednak cztery szymy w jaskrawych kombinezonach, które obserwowały go, obracając w palcach przedmioty skryte w kieszeniach. Nadal wyglądało na to, że jest tylko jedna droga wyjścia. Fiben wlazł w kolejną wyściełaną „skalną rozpadlinę”. Tłum zareagował kolejnym okrzykiem. Jego podniecenie narastało. Hałas, zapachy, zamieszanie… Fiben spojrzał przelotnie na morze rozgorączkowanych twarzy. Wszystkie wpatrywały się w niego, oczekując na coś. O co tu chodziło?

Jego uwagę przyciągnęło nagłe poruszenie. Ktoś z balkonu ponad barem machał na niego ręką. Był to mały szym ubrany w ciemny płaszcz z kapturem. Bardziej niż cokolwiek innego wyróżniał go z tego podekscytowanego tłumu wyraz twarzy — spokojny i lodowato zimny.

Fiben rozpoznał nagle małego stręczyciela, który zaczepił go przy wejściu do „Małpiego Grona”. Jego głos nie przebijał się przez kakofonię, w jakiś sposób jednak Fiben odczytał z jego warg słowa.

— Hej, tępaku, spójrz w górę!

Chłopięca twarz skrzywiła się w grymasie. Alfons wskazał ręką do góry.

Fiben skierował wzrok w tamtym kierunku… akurat na czas, by dostrzec, że z krokwi nad jego głową zaczęła spadać połyskująca sieć! Uskoczył na bok czysto instynktownie. Uderzył się mocno o kolejny „kamień”, podczas gdy krawędź spadającej sieci otarła się o stopę. W jego nogę uderzyła elektryczna agonia.

— Gówno pawiana! Co, na imię Goodall…? — zaklął głośno. Minęła chwila zanim zdał sobie sprawę, że część wypełniającego mu uszy ryku stanowi dalszy aplauz. Przerodził się on w okrzyki na jego cześć w chwili, gdy Fiben przewrócił się na bok, trzymając się za nogę, dzięki czemu udało mu się uniknąć następnej pułapki. Tuzin pętli kleistej siatki wypadło z imitacji kamienia i zacisnęło się na obszarze, który przed chwilą zajmował.

Fiben leżał tak nieruchomo, jak tylko mógł. Pocierał stopę i rozglądał się wokół gniewnie i podejrzliwie. Dwukrotnie omal nie dał złapać się w sidła jak jakieś głupie zwierzę. Tłumowi mogło się to wydawać bardzo zabawne, lecz osobiście nie miał ochoty, by zmuszono go do pokonania jakiegoś dziwacznego, wariackiego toru przeszkód.

Pod sobą, na parkiecie, widział jaskrawe kombinezony, z lewej, z prawej i pośrodku. Gubru na balkonie wyglądał na zainteresowanego, lecz nie sprawiał wrażenia, by chciał się wtrącić.

Fiben westchnął. Jego sytuacja nie uległa zmianie. Mógł iść tylko do góry.

Wdrapał się na następną wyściełaną grań, przyglądając się jej uważnie. Wyglądało na to, że pułapki zaprojektowano tak, by były upokarzające i obezwładniające — a także bolesne — lecz nie śmiertelne. W jego przypadku sprawa wyglądała jednak inaczej. Jeśli wpadnie w którąś z nich, jego niechciani wrogowie dopadną go w okamgnieniu.

Wszedł ostrożnie na kolejny „głaz”. Poczuł pod prawą stopą niepewność podłoża i cofnął nogę akurat w tej chwili, gdy otworzyła się zapadnia. Tłum wciągnął powietrze, kiedy Fiben zakołysał się na krawędzi odsłoniętej w ten sposób czeluści. Zakręcił wiatraka oboma ramionami, usiłując utrzymać równowagę. Skoczył w górę z niepewnej pozycji kucznej i zaledwie zdołał znaleźć uchwyt na kolejnym, wyższym poziomie.

Jego stopy zawisły nad nicością. Chwytał z wysiłkiem powietrze. Doprowadzony do rozpaczy żałował, że ludzie pozbawili jego przodków części „zbytecznych” instynktownych umiejętności wspinania, po to tylko, by zrobić miejsce dla takich błahostek jak mowa i rozum.

Chrząknął i wygramolił się powoli z czeluści. Widownia wrzeszczała o więcej.

Gdy Fiben siedział zdyszany na krawędzi następnego poziomu, starając się patrzeć we wszystkich kierunkach jednocześnie, zdał sobie stopniowo sprawę, że przez hałas wywołany przez tłum przebija się szemranie urządzeń głośnikowych, które powtarzają raz za razem urywanym, mechanicznym tonem:

— …bardziej oświecone podejście do Wspomagania… pozostające w zgodzie z przeszłością podopiecznego gatunku… stwarzające wszystkie szansę… wolne od wpływów wypaczonych ludzkich kryteriów…

Na górze, w swej kabinie, najeźdźca ćwierkał do małego mikrofonu. Jego mechanicznie tłumaczone słowa przebijały się z hukiem przez muzykę i paplaninę podnieconego tłumu. Fiben wątpił, by choć jeden na dziesięć spośród szymów zdawał sobie sprawę z monologu nieziemca, biorąc pod uwagę stan, w jakim byli. Prawdopodobnie jednak nie miało to znaczenia.

Poddawano ich uwarunkowaniu!

Nic dziwnego, że nigdy przedtem nie słyszał o striptizie Sylvie na wzgórku tanecznym, ani o tym zwariowanym torze przeszkód. Był to wynalazek najeźdźców!

Jaki jednak był jego cel?

Nie mogliby tego dokonać bez czyjejś pomocy — pomyślał gniewnie Fiben. I rzeczywiście — dwa dobrze ubrane szymy siedzące obok najeźdźcy szeptały do siebie nawzajem i pisały coś naprędce w notesach. Najwyraźniej rejestrowały reakcję tłumu dla swego nowego pana.

Fiben przebiegł wzrokiem balkon i dostrzegł, że mały alfons w szacie z kapturem stał w niewielkiej odległości od pierścienia gubryjskich robotów-strażników. Poświęcił całą sekundę na zapamiętanie chłopięcych rysów tego szyma. Zdrajca!

Sylvie znajdowała się już tylko kilka poziomów nad nim. Tancerka zakołysała w jego stronę swym różowym tyłkiem. Uśmiechnęła się, gdy pot sperlił jego twarz. Ludzcy mężczyźni mieli swe własne „natychmiastowe” bodźce wizualne: okrągłe kobiece piersi i miednicę oraz gładką skórę fem. Żadne z nich nie mogły się jednak równać z elektrycznym dreszczem, jakim odrobina koloru w odpowiednim miejscu mogła przeszyć szymskiego samca.

Fiben z wigorem potrząsnął głową.

— Wyjść. Nie wejść. Chcesz wyjść!

Skoncentrował się na utrzymywaniu równowagi, oszczędzając obolałą lewą kostkę. Zaczął gramolić się bokiem, aż zdołał ominąć czeluść, po czym poczołgał się naprzód na rękach i kolanach.

Sylvie, znajdująca się dwa poziomy wyżej, nachyliła się nad nim. Jej woń przebiła się nawet przez gryzące zapachy bijące z sali. Nozdrza Fibena rozwarły się pod jej wpływem.

Potrząsnął nagle głową. Poczuł też inny ostry odór, dławiący smród, który zdawał się mieć charakter ściśle miejscowy.

Sprawdził małym palcem lewej ręki taras, na który miał właśnie zamiar się wdrapać. W odległości czterech cali od krawędzi natrafił na coś lepkiego i palącego. Krzyknął głośno i cofnął gwałtownie rękę, zostawiając za sobą mały kawałek skóry.

O nieszczęsny instynkcie! Jego przypalony palec automatycznie powędrował do ust. Fiben omal nie zwymiotował pod wpływem paskudnego smaku.

Niezły bigos! Jeśli spróbuje ruszyć w górę lub naprzód, dopadnie go lepkie paskudztwo, a jeśli się wycofa, najprawdopodobniej wyląduje w czeluści!

Ten labirynt pułapek tłumaczył jedną kwestię, nad którą wcześniej łamał sobie głowę. Nic dziwnego, że szeny na dole nie dostały szału i nie pognały po prostu na wzgórze, gdy tylko Sylvie błysnęła różowością! Wiedziały, że tylko zuchwali lub nieroztropni mogliby zaryzykować wspinaczkę. Pozostałym wystarczała obserwacja i snucie marzeń. Taniec Sylvie stanowił jedynie połowę przedstawienia.

A gdyby jakiemuś skubanemu szczęściarzowi się udało? Cóż, wtedy wszyscy mieliby do obejrzenia dodatkową atrakcję!

Fibenowi wydało się to odrażające. Prywatne grupówki to, oczywiście, rzecz naturalna, jednakże ta publiczna sprośność była niesmaczna!

W tej samej chwili jednak zauważył, że pokonał już większość drogi. Poczuł we krwi prastare pobudzenie. Sylvie nachyliła się lekko w dół ku niemu. Wyobraził sobie, że może już jej dotknąć. Muzycy zwiększyli tempo. Stroboskopowe światła znowu zaczęły mrugać, zbliżając się ku niemu niczym błyskawice. Sztuczne pioruny poniosły się echem. Fiben poczuł na ciele kilka piekących kropel, jakby zaczynała się burza.

Sylvie tańczyła w świetle reflektorów, podżegając tłum. Fiben oblizał wargi i poczuł, jak ciągnie go w tę stronę.

Nagle, w świetle jednego, błyskawicznego impulsu, ujrzał coś równie kuszącego, coś, czego atrakcyjność z nawiązką wystarczała, by wyrwać go spod hipnotycznego wpływu Sylvie. Była to mała, lśniąca zielonym światłem tabliczka, skromna i zgodna z prawem, jarząca się za ramieniem tancerki.

Było na niej napisane: WYJŚCIE.

Ból, wyczerpanie i napięcie sprawiły, ze coś wewnątrz Fibena wyrwało się na wolność. Poczuł się w jakiś sposób podniesiony ponad hałas i tumult i przypomniał sobie natychmiast jasno coś, co Athaclena powiedziała mu na krótko zanim opuścił obóz w górach, by wyruszyć w podróż do miasta. Srebrzyste nitki jej tymbrimskiej korony falowały wtedy łagodnie, jak gdyby unosiły się na wietrze czystej myśli.

— Jest taki cytat, który kiedyś powtórzył mi ojciec, Fibenie. To „poemat haiku”, w ziemskim dialekcie zwanym japońskim. Chciałabym, żebyś zabrał go ze sobą w drogę.

— Po japońsku — sprzeciwił się. — W tym języku mówi się na Ziemi i na Calafii. Na Garthu nie znajdzie się nawet setka ludzi i szymów, którzy by go znali!

Athaclena potrząsnęła tylko głową.

— Ja również go nie znam. Przekażę ci wiersz w taki sposób w jaki powiedziano go mnie.

To, co nadeszło, gdy otworzyła usta, było nie tyle dźwiękiem, co krystalizacją, zwięzłym substratem znaczenia, który nawet po wybrzmieniu pozostawił piętno.

		Niektóre chwile są ważne
		Wśród najmroczniejszych burz zimy,
		Gdy na zew gwiazd lecisz odważnie!

Fiben mrugnął. Nagła chwila ulgi minęła. Litery nadal lśniły:




WYJŚCIE



niczym zielona przystań.

Wszystko wróciło momentalnie: hałas, odory i piekące ostro maleńkie deszczopodobne kropelki. Fiben jednak poczuł się teraz tak, jakby jego klatka piersiowa dwukrotnie zwiększyła objętość. Lekkość spłynęła do jego ramion i nóg. Wydało mu się, że nie ważą one niemal nic.

Zgiął głęboko kolana, zebrał siły i dobył się ze swej niepewnej grzędy, by wylądować na krawędzi następnego tarasu. Palce jego nóg znalazły uchwyt w odległości kilku cali od parzącego, zamaskowanego kleju. Tłum ryknął. Sylvie cofnęła się, klaszcząc w dłonie.

Fiben roześmiał się. Zaczął walić się szybko w pierś, jak widział to u goryli, wybijając kontrapunkt do szalejących grzmotów. Widownia była zachwycona.

Przeszedł uśmiechnięty wzdłuż krawędzi kleistego obszaru, i wytyczając jego granicę raczej za pomocą instynktu niż niewielkiej różnicy w kolorze. Rozpostarł szeroko ręce, by utrzymywać równowagę, przez co wyglądało to na trudniejsze niż faktycznie było.

Krawędź kończyła się w miejscu, gdzie wysokie „drzewo” — imitacja z włókna szklanego i zielonych, plastikowych wisiorków — wyrastało ze zbocza wzgórka.

Rzecz jasna, były tam pułapki. Fiben nie tracił czasu na oględziny drzewa. Podskoczył w górę, by trącić lekko najbliższą gałąź. Gdy wylądował, zakołysał się niepewnie. Ci na dole wciągnęli powietrze z wrażenia.

Gałąź zareagowała na jego dotknięcie z niewielkim opóźnieniem… akurat wystarczająco długim, by mógł ją złapać solidnie, gdy próbował to uczynić. Wydawało się, że całe drzewo zaczęło się skręcać. Gałęzie zamieniły się w wijące się sznury, które ucięłyby mu rękę, gdyby wciąż się ich trzymał.

Z okrzykiem radości Fiben ponownie skoczył w górę. Tym razem, gdy gałąź pochyliła się ponownie, złapał za zwisającą linę. Odbił się od imitacji konaru niczym tyczkarz, przeleciał nad dwoma najwyższymi poziomami — i zaskoczoną tancerką — po czym poleciał dalej, aż ku przypominającym dżunglę masie dźwigarów i przewodów ponad nim.

Fiben puścił linę w ostatnim momencie i zdołał wylądować w pozycji kucznej na pomoście. Przez chwilę musiał walczyć o zachowanie równowagi, gdyż oparcie było niepewne. Zewsząd otaczał go labirynt reflektorów i niewykorzystanych pułapek. Rozejrzał się i zaczął skakać wkoło, zwalniając wyłączniki. Sidła, sieci i wnyki zalały cały wzgórek. Były tam też kadzie z jakąś gorącą, przypominającą owsiankę substancją, które przewrócił kopniakiem. Bryzgi spadające na orkiestrę sprawiły, że muzycy musieli uciekać.

Teraz Fiben mógł już z łatwością dostrzec zarys toru przeszkód. Najwyraźniej zagadka nie miała rozwiązania poza tym, z którego on skorzystał — całkowitym pominięciu ostatnich kilku tarasów.

Innymi słowy, trzeba było oszukiwać.

Wzgórek nie był więc uczciwym testem. Szen nie mógł mieć nadziei na odniesienie zwycięstwa przez okazanie wyższej inteligencji. Musiał pozwolić, by inni wystawiali się na ryzyko przed nim, cierpiąc ból i upokorzenie w pułapkach i wilczych dołach. Lekcja, jakiej udzielali w ten sposób Gubru, była zdradziecko prosta.

— To sukinsyny — mruknął.

Podniosłe uczucie zaczęło wygasać, a wraz z nim część jego chwilowego poczucia zapożyczonej od Athacleny niewrażliwości na atak. Najwyraźniej dała mu ona na pożegnanie coś w rodzaju posthipnotycznego zaklęcia, które miało mu pomóc, gdy znajdzie się w opałach.

Czas się stąd zmyć — pomyślał.

Muzyka umilkła, gdy muzycy uciekli przed lepką, owsiankowatą substancją. Teraz jednak urządzenia głośnikowe znowu zaczęły skrzeczeć, wydając z siebie urywane napomnienia, które zaczęły brzmieć nieco nerwowo.

— …zachowanie niemożliwe do przyjęcia u przyzwoitych podopiecznych… Zaprzestańcie wyrażania aprobaty dla tego, kto złamał zasady… Kogo trzeba ukarać…

Pompatyczne zalecenia Gubru nie wywołały żadnego wrażenia. Wydawało się, że publika dostała całkowicie małpiego rozumu. Gdy Fiben podskoczył do gigantycznych głośników i wyszarpnął przewody, tyrada nieziemca została przerwana. Ze strony widowni na dole dobiegł ryk wesołości i aprobaty.

Fiben oparł się o jeden z reflektorów i obrócił go tak, że światło omiotło salę. Gdy wiązka przechodziła nad nimi, szymy podnosiły wiklinowe stoliki i rozdzierały je na fragmenty nad głowami. Potem światło padło na nieziemca w kabinie na balkonie. Gubru wciąż potrząsał mikrofonem z widoczną wściekłością. Ptakopodobne stworzenie zakwiliło i skuliło się pod wpływem ostrego blasku.

Dwa szympansy dzielące z nim kabinę dla ważnych gości skryły się błyskawicznie. Roboty bojowe obróciły się i natychmiast wystrzeliły. Fiben zeskoczył z krokwi na chwilę przed tym, nim reflektor eksplodował w fontannie metalu i szkła.

Wylądował, przetoczył się i stanął na nogi na szczycie wzgórka tanecznego… Król Góry. Pomachał ręką do tłumu, ukrywając fakt, że kuleje. Sala zatrzęsła się od okrzyków na jego cześć.

Wszyscy ucichli nagle, gdy Fiben odwrócił się i postąpił krok w stronę Sylvie.

To był finał. Samiec szympansa żyjący w dziczy w stanie natury nie wstydził się parzyć w obecności innych. Nawet poddane Wspomaganiu neoszympansy urządzały „grupówki”, gdy czas i miejsce były odpowiednie. Nie było w nich wiele zazdrości czy tabu dotyczących prywatności, które czyniły ludzkich mężczyzn tak dziwnymi.

Punkt kulminacyjny wieczoru nastąpił znacznie szybciej, niż planował to Gubru i to w sposób, który zapewne mu się nie spodobał, lecz podstawowa wynikająca z niego lekcja nadal mogła pozostać taka sama. Ci na dole czekali na surogat grupówki. Wszystkie płynące z tego nauczki były specjalnie zaaranżowane przez psychologa.

Ptasia maska Sylvie stanowiła część procesu warunkowania. Jej odsłonięte zęby zalśniły, gdy zakręciła siedzeniem w jego stronę. Pełna rozcięć spódnica zawirowała w falującym błysku prowokującego koloru. Nawet szymy w jaskrawym kombinezonach wbiły w niego wzrok, oblizując wargi w oczekiwaniu. Zapomniały o swej kłótni z nim. W tej chwili był ich bohaterem. Był każdym z nich.

Fiben stłumił impuls wstydu.

Nie jesteśmy tacy źli… nie, jeśli weźmie się pod uwagę, że liczymy sobie dopiero trzysta lat. Gubru chcą, byśmy poczuli, że jesteśmy tylko zwierzętami, by nas unieszkodliwić. Słyszałem jednak, że w dawnych czasach nawet ludzie ulegali niekiedy podobnej regresji.

Sylvie chrapnęła na niego, gdy się zbliżał. Fiben poczuł potężne naprężenie w lędźwiach, kiedy przykucnęła, oczekując na niego. Wyciągnął ku niej rękę i złapał ją za ramię.

Następnie odwrócił ją twarzą w swoją stronę. Posłużył się siłą, by zmusić ją do stanięcia prosto.

Okrzyki tłumu przeszły w niepewne szemranie. Sylvie mrugnęła i podniosła ku niemu pełne przesyconego hormonami zaskoczenia oczy. Dla Fibena było oczywiste, że musiała wziąć jakiś narkotyk, by doprowadzić się do takiego stanu.

— Od przodu? — zapytała, walcząc ze słowami. — Ale Wielki Dziób powiedział, że chce, żeby to wyglądało naturalnie…

Fiben ujął jej twarz w dłonie. Maska miała skomplikowany zestaw zapinek, odgiął więc na bok wystający dziób, by pocałować ją, raz delikatnie, bez zdejmowania całej ozdoby.

— Wracaj do domu, do partnerów — powiedział jej. — Nie pozwalaj, by nasi wrogowie okrywali cię wstydem.

Sylvie zakołysała się do tyłu, jakby zadał jej cios.

Fiben obrócił się w stronę tłumu i uniósł w górę ręce.

— Wychowankowie dzikusów z Terry! — krzyknął. — Wy wszyscy. Wracajcie do domów, do swych partnerów! Wspólnie z naszymi opiekunami pokierujemy procesem naszego Wspomagania. Niepotrzebne nam żadne wskazówki od nieziemniackich intruzów!

Od tłumu dobiegł niski pomruk konsternacji. Fiben ujrzał, że nieziemiec na balkonie ćwierka coś do małej skrzynki.

Zapewne wzywa pomocy — zrozumiał.

— Idźcie do domu! — powtórzył. — I nie pozwalajcie już więcej intruzom robić z nas widowiska!

Pomruk na dole stał się bardziej intensywny. Tu i ówdzie Fiben dostrzegł zasępione nagle twarze. Szymy rozglądały się po sali niepewnie — miał nadzieję, że były zawstydzone. Czoła zmarszczyły pod wpływem nieprzyjemnych myśli.

Nagle jednak, ponad dobiegającą z dołu paplaniną, ktoś krzyknął w górę, do niego:

— Co jezd? Nie chce ci stanąć?

Mniej więcej połowa zebranych ryknęła głośnym śmiechem, za którym podążyły drwiące okrzyki i gwizdy, zwłaszcza z pierwszych szeregów.

Fiben naprawdę musiał już znikać. Gubru najprawdopodobniej nie odważy się zastrzelić go wprost na oczach tłumu. Niewątpliwie jednak ptaszysko posłało po posiłki.

Niemniej nie potrafił zrezygnować z tak efektownej riposty. Podszedł do krawędzi wzniesienia i obejrzał się na Sylvie, po czyi opuścił spodnie.

Szydercze śmiechy ucichły nagle. Nastały chwile ciszy, którą przerwały gwizdy i szalony aplauz.

Kretyni — pomyślał Fiben, uśmiechnął się jednak i pomachał do nich ręką, zanim ponownie zapiął rozporek.

Gubru tymczasem trzepotał już ramionami i skrzeczał, by ponaglić do czynu dobrze ubrane neoszympansy, które dzieliły z nim kabinę. Te z kolei wychyliły się na zewnątrz, aby krzyknąć do barmanów. W oddali rozległy się słabe odgłosy przypominają dźwięk syren.

Fiben złapał Sylvie, by pocałować ją raz jeszcze. Tym razem odwzajemniła mu się. Zachwiała się, gdy wypuścił ją z objęć. Zatrzymał się, by wykonać pożegnalny gest pod adresem nieziemca. Tłum zaryczał ze śmiechu. Wreszcie Fiben odwrócił się i pognał ku wyjściu.

Wewnątrz jego głowy cichy głos przeklinał go i nazywał ekstrawertycznym idiotą.

Nie po to wysłała cię do miasta pani generał, ty durniu!

Przemknął przez ozdobioną paciorkami zasłonę, potem jednak, zatrzymał się nagle. Stanął twarzą w twarz z neoszympansem o zasępionej minie odzianym w szatę z kapturem. Rozpoznał małego szyma, którego widział przelotnie tego wieczoru już dwa razy — najpierw pod drzwiami do „Małpiego Grona”, a potem, gdy stał tuż obok umieszczonej na balkonie kabiny, w której siedział Gubru.

— To ty! — oskarżył go.

— Aha. Ja — zgodził się alfons. — Przykro mi, że nie mogę złożyć tej samej oferty, co przedtem. Myślę jednak, że miałeś dziś w nocy inne rzeczy na głowie.

Fiben zmarszczył brwi.

— Zejdź mi z drogi — spróbował odepchnąć tamtego na bok.

— Max! — krzyknął mniejszy szym. Z mroku wyłoniła się wielka sylwetka. Był to potężny facet z blizną na twarzy, którego Fiben spotkał przy barze na krótko przed pojawieniem się nadzorowanych w kombinezonach z zamkami błyskawicznymi. Ten, który tak interesował się jego niebieską kartą. W jego mięsistej dłoni spoczywał ogłuszacz. Szym uśmiechnął się przepraszająco. — Przykro mi, koleś.

Fiben naprężył mięśnie, było już jednak za późno. Przez jego ciało przemknęło mrowienie. Jedyne, co zdołał zrobić, to potknąć się i wpaść w ramiona mniejszego szyma.

Napotkał tam miękkość i nieoczekiwany aromat.

Na Ifni — pomyślał w pełnej oszołomienia chwili.

— Pomóż mi, Max — odezwał się pobliski głos. — Musimy ruszać się szybko.

Podniosły go mocne ramiona. Fiben był niemal zadowolony z utraty przytomności po tej ostatniej niespodziance. Mały „stręczyciel” o młodej twarzy okazał się szymką, dziewczyną!



25. Galaktowie

Suzeren Kosztów i Rozwagi opuścił Konklawe Dowództwa w stanie podniecenia. Stosunki z jego współsuzerenami zawsze były fizycznie wyczerpujące. Trzech rywali, tańczących i okrążających się nawzajem, tworzących tymczasowe sojusze, rozdzielających się i ponownie łączących ze sobą, by stworzyć nieustannie zmieniającą się syntezę. Tak musiało to wyglądać, dopóki sytuacja w świecie zewnętrznym była niejasna i ulegała ciągłym zmianom.

Oczywiście, prędzej czy później tutaj na Garthu zapanuje stabilizuje. Okaże się, że jeden z trzech przywódców miał najwięcej racji i był najlepszy. Od tego rozstrzygnięcia zależało wiele spraw, z których nie najmniej ważną było to, jaki kolor i jaka płeć przypadnie na końcu każdemu z nich.

Nie było jednak powodu, by śpieszyć się z zaczęciem pierzenia. Odbędzie się jeszcze wiele konklawe i zrzuconych zostanie wiele piór, zanim nadejdzie ten dzień.

W pierwszej debacie przeciwnikiem Rozwagi był Suzeren Poprawności. Dotyczyła ona użycia Żołnierzy Szponu celem pokonania Terrageńskiej Piechoty Morskiej w planetarnym kosmoporcie. W gruncie rzeczy ten pierwszy spór był niewiele więcej niż drobną utarczką i gdy Suzeren Wiązki i Szponu przeważył wreszcie szalę, opowiadając się po stronie Poprawności, Rozwaga poddała się w dobrym stylu. Lądowa bitwa, do której następnie doszło, kosztowała wielu dobrych żołnierzy. To ćwiczenie posłużyło jednak także innym celom.

Suzeren Kosztów i Rozwagi przewidywał, że głosowanie zakończy się w ten sposób. W rzeczywistości wcale nie chciał odnieść zwycięstwa w ich pierwszym sporze. Wiedział, że znacznie lepiej jest zacząć wyścig na ostatnim miejscu, by kapłan i admirał ścierali się tymczasem ze sobą. W rezultacie obaj będą wykazywali przez pewien czas tendencję do lekceważenia administracji. Organizacja należytej struktury biurokratycznej dla celów okupacji i zarządzania pochłonie wiele wysiłku, więc Suzeren Kosztów i Rozwagi nie chciał marnować energii na wstępne utarczki.

Takie jak ta ostatnia. Gdy główny biurokrata wyszedł z namiotu konferencyjnego, by spotkać się na zewnątrz ze swymi asystentem i eskortą, wciąż jeszcze słyszał, jak dwaj pozostali dowódcy ekspedycji nucą do siebie za jego plecami. Konklawe się skończyło, oni jednak nadal spierali się o podjętą już decyzję.

Armia będzie na razie kontynuować gazowe ataki, by wyłowić ludzi, którzy mogli uchronić się przed początkowymi dawkami. Ten rozkaz wydano kilka minut temu.

Najwyższy kapłan — Suzeren Poprawności — martwił się, że zbyt wielu ludzkich cywilów doznało obrażeń lub zginęło na skutek działania gazu. Ucierpiała również niewielka liczba neoszympansów. Z prawnego czy religijnego punktu widzenia nie było to katastrofą. prędzej czy później mogło jednak skomplikować sprawy. Trzeba się było liczyć z możliwością, że zostaną zmuszeni do zapłacenia odszkodowania, a ponadto jeśli poruszono by tę kwestię przed międzygwiezdnym trybunałem, zaszkodziłoby to sprawie Gubru.

Suzeren Wiązki i Szponu argumentował, że taka sytuacja była nadzwyczaj mało prawdopodobna. Ostatecznie, któż będzie się przejmował kilkoma uchybieniami, do których doszło na małym, prowincjonalnym pyłku, takim jak ten, podczas gdy całe Pięć Galaktyk ogarnął zamęt?

— My będziemy! — oznajmił Suzeren Poprawności. Dał on klarowny wyraz swemu nastawieniu, w dalszym ciągu odmawiając zejścia ze swej grzędy na glebę Garthu. Głosił, że gdyby uczynił to przedwcześnie, nadałby w ten sposób inwazji charakter oficjalny. A z tym trzeba będzie zaczekać. Spowodowała to mała, lecz zaciekła potyczka w kosmosie oraz obrona kosmoportu. Stawiając efektywny opór, choćby przez krótką chwilę, legalni dzierżawcy sprawili, że trzeba było na jakiś czas odłożyć formalne zagarnięcie. Jakiekolwiek dalsze błędy mogłyby nie tylko zaszkodzić żądaniom stawianym przez Gubru, lecz również okazać się bardzo kosztowne.

Kapłan, wygłosiwszy tę opinię, zatrzepotał swym zmiennobarwnym upierzeniem, zadowolony z siebie i pewien zwycięstwa. Ostatecznie wydatki były argumentem, który z pewnością pozyska mu sojusznika. Poprawność nie wątpiła, że Koszty i Rozwaga wesprą ję w tej sprawie!

Co za głupota — uważać, że wynik pierzenia zostanie rozstrzygnięty przez wczesne sprzeczki, takie jak ta — pomyślał Suzeren Kosztów i Rozwagi, po czym spokojnie opowiedział się po stronie wojska.

— Niech naloty trwają, nie ustają i wyłowią wszystkich tych, którzy wciąż się ukrywają — powiedział, wywołując przerażenie kapłana i szczebioczący zachwyt admirała.

Bitwa w kosmosie oraz lądowanie faktycznie okazały się nadzwyczaj kosztowne, nie w tym stopniu jednak, jak zapewne by się stało bez programu zniewolenia. Ataki gazowe osiągnęły cel, jakim było skupienie prawie całej ludzkiej populacji na kilku wysepkach, gdzie można ją było bez kłopotu kontrolować. Łatwo było zrozumieć, dlaczego Suzeren Wiązki i Szponu pragnął, by tak się stało. Biurokrata również miał doświadczenie w stosunkach z dzikusami. On także poczuje się znacznie pewniej, gdy wszyscy niebezpieczni ludzie zostaną zgromadzeni tam, gdzie będzie ich miał na oku.

Wkrótce, rzecz jasna, trzeba będzie coś przedsięwziąć celem ograniczenia wysokich kosztów tej ekspedycji. Już w tej chwili Władcy Grzędy odwołali niektóre z ugrupowań floty. Sytuacja na innych frontach była krytyczna. Konieczne było trzymanie ponoszonych tutaj wydatków w mocnym uścisku, niczym grzędy. Była to jednak sprawa na następne konklawe.

Dzisiaj wojskowy suzeren był na fali. Jutro? Cóż, sojusze będą się zmieniały raz za razem, aż wreszcie wyłoni się nowa linia polityczna. I królowa.

Suzeren Kosztów i Rozwagi odwrócił się i przemówił do jednego ze swych asystentów — Kwackoo.

— Zawieź mnie, zabierz, przetransportuj do mojej kwatery głównej.

Urzędowa barka poduszkowa uniosła się w górę i skierowała ku budynkom, które zajęła dla siebie administracja. Usytuowane były na przylądkach, ponad pobliskim morzem. Gdy wehikuł przemykał z sykiem przez małe miasto Ziemian, strzeżony przez rój bojowych robotów, obserwował go tłumek włochatych zwierząt o ciemnym ubarwieniu, które ludzkie dzikusy ceniły sobie jako swych najstarszych podopiecznych.

Suzeren ponownie zwrócił się do swego asystenta.

Gdy przybędziemy do ambasady, zbierz cały personel razem. Rozważymy, przemyślimy, ocenimy nową, nadesłaną dziś rano przez najwyższego kapłana propozycję odnoszącą się do tego, jak postępować z tymi stworzeniami, tymi neoszympansami.

Niektóre z pomysłów zgłoszonych przez Ministerstwo Poprawności były niesłychanie śmiałe. Przyszły partner biurokraty miał olśniewające zalety, które sprawiały, że ten czuł się z niego dumny.

Cóż za trójką się staniemy!

Istniały, rzecz jasna, pewne aspekty, które trzeba będzie zmienić, by plan nie zakończył się katastrofą. Tylko jeden członek triumwiratu potrafił ogarnąć myślą wszystkie elementy z pewnością potrzebną do doprowadzenia podobnego projektu do ostatecznego, zwycięskiego zakończenia. To było pewne już z góry, gdy Władcy Grzędy wybrali ich trójkę.

Suzeren Kosztów i Rozwagi wydał z siebie dyszkantowe westchnienie i zastanowił się, jak będzie musiał manipulować następnym konklawe przywództwa. Jutro, pojutrze, za tydzień. Ta przyszła sprzeczka nadejdzie niebawem. Każda debata będzie bardziej zażarta i ważniejsza w miarę, jak będą się zbliżały zarówno consensus, jak i pierzenie.

Była to perspektywa, na którą należało spoglądać z mieszaniną drżenia, pewności siebie i absolutnej przyjemności.



26. Robert

Mieszkańcy głębokich jaskiń nie byli przyzwyczajeni do ostrego światła i głośnych hałasów, które przynieśli ze sobą przybysze. Hordy nietoperzowatych stworzeń uciekały przed intruzami, zostawiając za sobą równą, grubą warstwę gromadzącego się od stuleci łajna. Pod wapiennymi ścianami lśniącymi od wolno przesączającej się wody płynęły zasadowe strumyczki, które teraz przekraczano, korzystając z prowizorycznych mostów wykonanych z desek. W suchszych zakątkach, pod bladym światłem żarówek, stworzenia żyjące na powierzchni poruszały się nerwowo, jak gdyby z wielką niechęcią zakłócały głęboką ciemność i ciszę.

Przebudzenie się w podobnym miejscu wywierało odpychające wrażenie. Cienie były tu posępne niczym nad Acheronem, a także zaskakujące. Skalna wyniosłość mogła wyglądać niewinnie, a potem, z nieco odmiennej perspektywy, traciła gwałtownie znajomy wygląd i przekształcała się w jakiegoś potwora spotkanego sto razy w nocnych koszmarach.

W podobnym miejscu nie było trudno o złe sny.

Szurający obutymi w pantofle stopami, odziany w szlafrok Robert poczuł zdecydowaną ulgę, gdy wreszcie odnalazł miejsce, którego szukał, „centrum operacyjne” buntowników. Była to dosyć duża komora, oświetlona przez większą liczbę żarówek niż ich zwykły, skąpy przydział. Meble jednak wydawały się w niej maleńkie. Trochę pokrzywionych stolików do gry w karty oraz komód uzupełniały ławki wykonane z porąbanych i wygładzonych stalagmitów oraz kilka przepierzeń zbitych z nie obrobionych belek pochodzących z rosnącego wysoko na górze lasu. W efekcie wyniosła krypta wydawała się jeszcze potężniejsza, a dzieła uchodźców bardziej godne politowania.

Robert potarł oczy. Wokół jednego z przepierzeń widać było kilka szymów, które spierały się ze sobą i wbijały szpilki w wielką mapę. Mówiły cicho, przeglądając jakieś papiery. Gdy któryś z nich podniósł zanadto głos, echa przetoczyły się wzdłuż otaczających pomieszczenie korytarzy. Pozostałe podniosły, zaniepokojone, wzrok. Najwyraźniej szymy wciąż czuły się niepewnie w swych nowych kwaterach.

Robert wszedł na oświetlony teren.

— No dobrze — powiedział. Krtań wciąż mu chrypiała od długiego nieużywania. — Co się tu dzieje? Gdzie ona jest i co kombinuje?

Wbili w niego spojrzenie. Robert wiedział, że z pewnością wyglądał okropnie — zmięta piżama i pantofle, rozczochrane włosy i ręka w gipsie sięgającym do barku.

— Kapitanie Oneagle — odezwał się jeden z szymów. — Naprawdę powinien pan jeszcze leżeć w łóżku. Pańska gorączka…

— Och, ugryź się… Micah — Robert musiał się zastanowić, by przypomnieć sobie imię rozmówcy. Kilka ostatnich tygodni jego umysł wciąż spowijała mgła. — Gorączka ustąpiła dwa dni temu. Potrafię odczytać własną kartę. Powiedzcie mi, co się dzieje! Gdzie są wszyscy? Gdzie Athaclena?

Szymy popatrzyły na siebie nawzajem. Wreszcie jakaś szymka wyjęła z ust pęk kolorowych szpilek mapowych.

— Pani generał… hmm, mizz Athaclena, jest nieobecna. Dowodzi akcją.

— Akcją… — Robert mrugnął. — Przeciwko Gubru? — podniósł rękę do oczu. Wydało mu się, że grota wokół niego zafalowała. — Och, Ifni.

Nastąpiło gwałtowne poruszenie. Trzy szymy wchodziły sobie nawzajem w drogę, ciągnąc drewniane, składane krzesło. Robert opadł na nie ciężko. Zauważył, że wszystkie obecne szymy są bardzo stare albo bardzo młode. Athaclena musiała zabrać ze sobą większość zdolnych do służby.

— Opowiedzcie mi o tym — poprosił.

Wyglądająca staro, poważna szymka w okularach gestem nakazała i pozostałym wrócić do pracy i przedstawiła się.

— Jestem doktor Soo — powiedziała. — W centrum pracowałam nad genetycznymi historiami goryli.

Robert skinął głową.

— Doktor Soo, tak jest. Przypominam sobie, że pomogła pani opatrzyć moje rany.

Pamiętał jak przez mgłę jej twarz spoglądającą na niego z góry, podczas gdy w jego układzie chłonnym szalała wściekła infekcja.

— Był pan bardzo chory, kapitanie Oneagle. Nie chodziło tylko o pańską złamaną rękę, ani te grzybowe toksyny, które wchłonął pan w chwili wypadku. Jesteśmy już teraz praktycznie pewni, że gdy bombardowano gospodarstwo Mendozów, dostało się panu do płuc odrobinę gazu zniewalającego.

Robert mrugnął. To wspomnienie było zamazaną plamą. Wracał już do zdrowia na górskim rancho Mendozów, gdzie on i Fiben spędzili parę dni, rozmawiając ze sobą i snując plany. W jakiś sposób znajdą pozostałych i spróbują coś zacząć. Może nawiążą kontakt z jego matką i rządem na uchodźstwie, o ile ten jeszcze istniał. Raporty Athacleny mówiły o grupie jaskiń, która — jak się zdawało — świetnie nadawała się na coś w rodzaju kwatery głównej. Być może te góry mogły się stać bazą operacji przeciwko nieprzyjacielowi.

Nagle, pewnego popołudnia, wszędzie zaroiło się od rozgorączkowanych, biegających szymów! Zanim Robert zdążył się odezwać, zanim zdążył choćby stanąć, złapały go, wywlokły z domu i zaniosły między wzgórza.

Pamiętał gromy dźwiękowe… przelotne obrazy czegoś ogromnego na niebie.

— Ale… ale myślałem, że ten gaz wywołuje śmierć, jeżeli… — jego głos umilkł stopniowo.

— Jeśli nie poda się antidotum. Tak jest. Dawka, którą pan otrzymał, była jednak minimalna — doktor Soo wzruszyła ramionami. — I tak zresztą omal pana nie straciliśmy.

Robert zadrżał.

— A co z dziewczynką?

— Przebywa z gorylami — szymska dietetyczka uśmiechnęła się — Jest tak bezpieczna, jak to tylko w tych dniach możliwe.

Robert westchnął i usiadł nieco wygodniej.

— Przynajmniej ta jedna wiadomość jest dobra.

Szymy niosące małą Aprii Wu musiały wcześniej dotrzeć na wyżej położone tereny. Najwyraźniej Robert ledwie zdążył. Mendozowie byli jeszcze wolniejsi i ich złapał śmierdzący obłok wydostający się z wnętrza nieziemskiego statku.

— Gorki nie lubią jaskiń — ciągnęła doktor Soo — więc większość z nich przebywa w wysoko położonych dolinach. Żerują w małych grupach pod luźnym nadzorem, daleko od wszelkich budynków. Wie pan, na budowle wciąż regularnie puszczają gaz, bez względu na to, czy są w nich ludzie, czy nie.

Robert skinął głową.

— Gubru chcą być dokładni.

Popatrzył na płytę ścienną, udekorowaną różnobarwnymi szpilkami. Mapa przedstawiała cały obszar od gór na północy, poprzez dolinę Sindu, aż po morze na zachodzie, gdzie wyspy archipelagu tworzyły naszyjnik cywilizacji. Na lądzie znajdowało się tylko jedno miasto — Port Helenia. Leżał on na północnym brzegu Zatoki Aspinal. Na południe i wschód od gór Mulun rozciągały się dzikie obszary głównego kontynentu, najważniejszy element biegł jednak wzdłuż górnej krawędzi mapy. Cierpliwe, być może niemożliwe do powstrzymania, wielkie siwe tafle lodowca wdzierały się z każdym rokiem niżej. Ostateczna zguba Garthu.

Szpilki umieszczone na mapie wiązały się jednak ze znacznie bliższą w czasie i przestrzeni klęską. Szyk różowych i czerwonych znaczników był łatwy do odczytania.

— Naprawdę trzymają wszystko w garści, prawda?

Postarzały szym imieniem Micah przyniósł Robertowi szklankę wody. On również spoglądał na mapę z zasępioną miną.

— Tak jest, sir. Wygląda na to, że walki już się zakończyły. Jak dotąd Gubru skupiali swą energię na porcie i archipelagu. Tu w górach nie działo się wiele, jeśli nie liczyć ciągłego nękania przez roboty puszczające gaz zniewalający. Niemniej nieprzyjaciel trzyma mocno w garści wszystkie skolonizowane obszary.

— Skąd czerpiecie informacje?

— Głównie z programów nadawanych przez najeźdźcę oraz cenzurowanych stacji komercyjnych z Port Helenia. Pani generał wysłała też we wszystkich kierunkach gońców i obserwatorów. Niektórzy z nich już wrócili.

— Kto wysłał gońców…?

— Pani gen… hmm — Micah zrobił lekko zawstydzoną minę. — No, niektórym szymom trudno były wymówić imię miss Athac… miss Athacleny, sir. Dlatego, no… — jego głos umilkł.

Robert prychnął pogardliwie.

Będę musiał porozmawiać z tą dziewczyną — pomyślał.

Podniósł szklankę wody i zapytał:

— Kogo wysłała do Port Helenia? W to miejsce trudno się będzie przemknąć szpiegowi.

— Athaclena wybrała szyma nazwiskiem Fiben Bolger — odparła doktor Soo bez wielkiego entuzjazmu. Robert kaszlnął, opryskując szlafrok wodą.

— On jest członkiem milicji, panie kapitanie — dodała pośpiesznie szymka. — Miss Athaclena doszła do wniosku, że szpiegowanie w mieście będzie wymagało… hmm… niekonwencjonalnego podejścia.

To wyjaśnienie spowodowało tylko, że Robert rozkasłał się mocniej. Niekonwencjonalne. Tak, to słowo pasowało do Fibena. Jeśli Athaclena wybrała do tej misji starego „jaskiniowca” Bolgerą świadczyło to dobrze o jej umiejętności oceny. Jednak być może nie poruszała się całkiem po omacku.

Ale to jeszcze prawie dziecko. I do tego nieziemka! Czy naprawdę myśli, że jest generałem? Czym dowodzi?

Rozejrzał się po skąpo umeblowanej jaskini. Ujrzał małe stosy nagromadzonych i przyniesionych na własnych plecach zapasów. Wyglądało to wszystko żałośnie.

— Ta mapa na ścianie to dość prymitywne rozwiązanie — zauważył, wybierając tylko jeden szczegół.

Postarzały szen, który się dotąd nie odzywał, potarł rzadkie włosy rosnące mu na brodzie.

— Moglibyśmy to urządzić znacznie lepiej — przyznał. — Mamy trochę komputerów średniej wielkości. Kilka szymów użytkuje programy na bateriach, ale brak nam energii, by wykorzystać ich pełne możliwości.

Popatrzył łobuzersko na Roberta.

— Tymbrimka Athaclena nalega, byśmy najpierw wywiercili zawór geotermiczny. Ja jednak myślę, że gdybyśmy ustawili na powierzchni kilka kolektorów słonecznych… bardzo dobrze ukrytych, rzecz jasna…

Nie dokończył myśli. Robert widział, że przynajmniej ten szym nie był zachwycony faktem, że dowodziła nim byle dziewczyna i to taka, która nawet nie pochodziła z Ziemskiego Klanu i nie miała terrageńskiego obywatelstwa.

— Jak się nazywasz?

— Jobert, kapitanie. Robert potrząsnął głową.

— Cóż, Jobercie, będziemy mogli porozmawiać o tym później. W tej chwili, czy ktoś mógłby mi opowiedzieć o tej „akcji”? Co kombinuje Athaclena?

Micah i Soo popatrzyli na siebie. Szymka odezwała się pierwsza.

— Wyruszyli przed świtem. Na zewnątrz jest już późne popołudnie. Lada chwila powinien przybyć goniec.

Jobert ponownie skrzywił twarz. Jego pomarszczone, pociemniałe ze starości oblicze przybrało wyraz skwaszony i pesymistyczny.

— Wyruszyli uzbrojeni w myśliwskie strzelby i granaty wstrząsowe. Mieli nadzieję zastawić zasadzkę na gubryjski patrol. W gruncie rzeczy — dodał oschłym tonem postarzały szym — spodziewaliśmy się wiadomości od nich już ponad godzinę temu. Obawiam się, że ich powrót bardzo się opóźnia.



27. Fiben

Fiben obudził się w ciemności, zwinięty w pozycji płodowej pod kocem pokrytym kurzem.

Wraz ze świadomością powrócił ból. Samo odsunięcie prawego ramienia od oczu wymagało stoickiego wysiłku woli. Ten ruch wywołał falę mdłości. Kuszący zew nieświadomości wzywał go z powrotem.

Tym, co skłoniło go do oporu, były mgliste, nie ustępujące ślady jego snów. Te dziwaczne, przerażające obrazy i odczucia zachęciły go do dążenia ku świadomości. Ostatnia, jaskrawa scena przedstawiała usiany kraterami, pustynny krajobraz. Błyskawice biły w posępne piaski wszędzie wokół niego, zasypując go ze wszystkich stron naładowanymi, iskrzącymi się szrapnelami, nie pozwalając mu uchylić się czy ukryć.

Pamiętał, że próbował protestować, jak gdyby istniały słowa, które mogłyby w jakiś sposób ułagodzić burzę. Odebrano mu jednak mowę.

Wysiłkiem woli Fiben zdołał przetoczyć się na drugi bok na skrzypiącym łóżku. Musiał potrzeć sobie oczy kostkami dłoni zanim zdołał je otworzyć, a i wtedy wszystkim, co dostrzegał, był półmrok małej, ubogiej izdebki. Wąska linia światła przebiegała wzdłuż miejsca, gdzie łączyły się ze sobą ciężkie, czarne kotary zasłaniające małe okno.

Jego mięśnie zadrżały spazmatycznie. Fiben przypomniał sobie ostatni przypadek, gdy czuł się choć w przybliżeniu tak paskudnie. Było to na wyspie Ciimar. Zjawiła się tam trupa neoszympansich artystów cyrkowych z Ziemi, by urządzić przedstawienie. Ich „siłacz” zaproponował, że stoczy pojedynek z mistrzem college’u i, jak idiota, Fiben się zgodził.

Minęły tygodnie, zanim znów mógł chodzić nie utykając.

Stęknął i usiadł. Wewnętrzne powierzchnie ud paliły go jak ogień.

— Och, mamo — zajęczał. — Nigdy już nie wykonam uchwytu nożycowego!

Jego skóra oraz porastające ciało włosy były wilgotne. Fiben wyczuwał ostrą woń dalsebo, silnego środka rozluźniającego mięśnie. A więc ci, którzy go schwytali, zadali sobie przynajmniej tyle trudu, by oszczędzić mu najgorszych efektów ogłuszenia. Niemniej, gdy Fiben spróbował się podnieść, jego mózg zachował się jak niegrzeczny żyroskop.

Wstając złapał za chwiejny, stojący przy łóżku stolik i trzymał się kurczowo jego krawędzi, gdy ruszył, powłócząc nogami, w stronę jedynego okna.

Chwycił za szorstką tkaninę po obu stronach wąskiej linii światła i rozchylił zasłony. W tym samym momencie zatoczył się do tyłu, unosząc obie ręce, by zasłonić oczy przed nagłą jasnością. Zawirowały w nich powidoki.

— Uch — wyraził zwięzły komentarz. Był to zaledwie chrapliwy jęk.

Gdzie się znajdował? W jakimś gubryjskim więzieniu? Z pewnością nie był na pokładzie okrętu liniowego najeźdźców. Wątpił, by wybredni Galaktowie używali mebli z miejscowego drewna bądź też byli zwolennikami dekoracji w obskurnym stylu późnoprzedpotopowym.

Opuścił ramiona. Zamrugał powiekami, by uwolnić oczy od łez. Przez okno ujrzał otoczone murem podwórko, zaniedbany ogród warzywny i parę drzew do wspinania. Wyglądało to na typowy, mały. wspólny dom, jaki mogłaby posiadać szymska grupa małżeńska.

Ledwie widoczny nad pobliskimi dachami szereg rosnących na szczytach wzgórz eukaliptusów przekonał go, że wciąż przebywa w Port Helenia, niedaleko Parku Urwiska Nadmorskiego.

Być może Gubru pozostawili jego przesłuchanie swym quislingom. Albo też tymi, którzy go schwytali, byli owi nieprzychylnie nastawieni nadzorowani. Mogli oni mieć w stosunku do niego własne plany.

Fiben czuł się tak, jakby w jego ustach piaskowi tkacze przędli swe pułapki. Ujrzał dzbanek z wodą stojący na jedynym w pokoju stoliku. Jeden z kubków był już napełniony. Powlókł się chwiejnym krokiem do stolika i spróbował chwycić naczynie, chybił jednak i przewrócił kubek, który spadł na podłogę i się potłukł.

Skup się! — powiedział sobie Fiben. — Jeśli chcesz się stąd wydostać, spróbuj myśleć jak członek gatunku gwiezdnych wędrowców!

Było to trudne. Wypowiadane po cichu słowa sprawiały, że czuł ból tuż za czołem. Wyczuwał, że jego umysł próbuje się wycofać… porzucić anglic na rzecz prostszego, bardziej naturalnego sposobu myślenia.

Oparł się niemal przemożnemu pragnieniu, by po prostu złapać dzbanek i napić się bezpośrednio z niego. Zamiast tego, mimo pragnienia, skoncentrował się na kolejnych czynnościach wchodzących w skład napełniania drugiego kubka.

Jego palce drżały na rączce dzbanka.

Skup się!

Fiben przypomniał sobie starożytną sentencję zeń. „Przed oświeceniem rąb drzewo, nalewaj wodę. Po oświeceniu rąb drzewo, nalewaj wodę.”

Mimo pragnienia zwolnił ruchy i zamienił prostą czynność nalewania w ćwiczenie. Zaciskając mocno obie drżące dłonie, zdołał napełnić wodą jakieś pół kubka, rozlewając mniej więcej taką samą jej ilość na stół i podłogę. Nieważne. Podniósł naczynie i zaczął pić głębokimi, chciwymi łykami.

Drugi kubek napełnił sprawniej. Jego ręce uspokoiły się.

O to chodzi. Skup się… wybierz trudniejszą drogę, wymagającą myślenia.

Przynajmniej szymom było łatwiej niż neodelfinom. Drugi ziemski podopieczny gatunek był o sto lat młodszy i musiał używać trzech języków, by w ogóle być w stanie myśleć!

Był tak skoncentrowany, że wcale nie zauważył, gdy drzwi za jego plecami otworzyły się.

— No, jak na chłopczyka, który miał noc pełną wrażeń, jesteś rankiem nader rezolutny.

Fiben odwrócił się błyskawicznie. Woda obryzgała ścianę, gdy podniósł kubek, by nim rzucić. Wydawało się jednak, że mózg zabełtał mu się w głowie od tego nagłego ruchu. Naczynie upadło z brzękiem na podłogę. Fiben złapał się za skronie i zajęczał w nagłym ataku zawrotów głowy.

Widział przed sobą niewyraźnie szymkę w niebieskim sarongu. Podeszła bliżej, niosąc tacę. Fiben ze wszystkich sił starał się zachować pozycję stojącą, lecz nogi ugięły się pod nim i opadł na kolana.

— Cholerny dureń — usłyszał jej słowa. Żółć podchodząca mu do ust była tylko jednym z powodów, dla których nie mógł odpowiedzieć.

Szymka postawiła tacę na stoliku i złapała go za ramię.

— Tylko idiota mógłby spróbować wstać po otrzymaniu z bliska pełnego impulsu z ogłuszacza!

Fiben warknął i spróbował strząsnąć z siebie jej ręce. Teraz sobie przypomniał! To był mały „stręczyciel” z „Małpiego Grona”. Ten, który stał na balkonie niedaleko Gubru i kazał go ogłuszyć, gdy Fiben próbował ucieczki.

— Zostaw mnie — zażądał. — Nie potrzebna mi pomoc cholernego zdrajcy!

To przynajmniej miał zamiar powiedzieć. Wydał z siebie jednak tylko niewyraźne mamrotanie.

— Dobra. Jak sobie życzysz — odparła spokojnie szymka. Powlokła go za jedno ramię z powrotem do łóżka. Mimo drobnych rozmiarów była całkiem silna.

Fiben jęknął, gdy wylądował na nierównym materacu. Wciąż próbował wziąć się w garść, lecz racjonalne myślenie zdawało się wznosić w nim i opadać niczym fale oceanu.

— Zaraz ci coś dam. Będziesz po tym spał przez co najmniej dziesięć godzin. Potem, być może, zdołasz odpowiedzieć na kilka pytań.

Fiben nie mógł marnować energii na przeklinanie jej. Całą uwagę poświęcił poszukiwaniom czegoś, na czym mógłby się skupić, zogniskować swą uwagę. Anglie już nie wystarczał. Spróbował siódmego galaktycznego.

— Na… Ka… tcha… kresh… — zaczął liczyć ochrypłym głosem.

— Tak, tak — usłyszał jej słowa. — Wszyscy już dobrze wiemy, jaki jesteś wykształcony.

Fiben otworzył oczy, gdy szymka pochyliła się nad nim z kapsułką w dłoni. Otworzyła ją z trzaśnięciem palcami, uwalniając obłoczek ciężkiego oparu.

Usiłował wstrzymać oddech, by nie wciągnąć do płuc znieczulającego gazu, wiedział jednak, że to bezcelowe. Jednocześnie nie mógł nie zauważyć, że szymka jest całkiem ładna. Miała małą, dziecinną żuchwę i gładką skórę. Jedynie jej krzywy, zgorzkniały uśmiech psuł wrażenie.

— No, no. Ale z ciebie uparty szen, co? Bądź dobrym chłopczykiem, wciągnij to noskiem i idź spać — rozkazała.

Niezdolny wytrzymać już dłużej, Fiben musiał zaczerpnąć tchu, Jego nozdrza wypełniła słodka woń przywodząca na myśl przejrzałe owoce leśne. Jego świadomość zaczęła się rozpływać w zalewającej go łunie.

Dopiero wówczas Fiben zdał sobie sprawę, że ona również mówiła w znakomitym, pozbawionym akcentu siódmym galaktycznym.



28. Rząd w ukryciu

Megan Oneagle zamrugała powiekami, by oczyścić oczy z łez Pragnęła odwrócić się, by na to nie patrzeć, zmusiła się jednak dc obserwowania rzezi po raz kolejny.

Wielki holozbiornik przedstawiał scenę rozgrywającą się nocą na zalanej deszczem plaży, która lśniła niewyraźnie w różnych odcieniach szarości pod słabo widocznymi, posępnymi urwiskami. Nie było księżyców ani gwiazd i właściwie prawie żadnego światła. Kamery wzmacniające osiągnęły granice swych możliwości, rejestrując te obrazy.

Na plaży Megan dostrzegła pięć ledwie widocznych czarnych postaci, które wyczołgały się na brzeg, przebiegły pędem przez piasek i zaczęły się wspinać na niskie, kruszące się urwiska.

— Jak widać, zachowywali się zgodnie z procedurą — wyjaśnił major Prathachulthorn z Terrageńskiej Piechoty Morskiej. — Najpierw łódź podwodną opuściła straż przednia nurków, którzy ruszyli na zwiady, by obserwować sytuację. Potem, gdy wydawało się, że wybrzeże jest czyste, wysłano łodzie sabotażowe.

Megan przyglądała się, jak małe łódeczki wypłynęły na powierzchnię — czarne kule wznoszące się pośród niewielkich obłoków pęcherzyków. Następnie szybko skierowały się w stronę brzegu. Gdy lądowały, otwarto pokrywy i pojawiło się więcej ciemnych postaci.

— Mieli najlepszy dostępny nam sprzęt i przeszli najlepsze wyszkolenie. To była Terrageńska Piechota Morska.

I co z tego? — pomyślała Megan, potrząsając głową. — Czy to znaczy, że nie mieli matek?

Zrozumiała jednak, co chciał powiedzieć Prathachulthorn. Jeśli klęska spotkała takich zawodowców, któż mógłby mieć pretensję do kolonialnej milicji Garthu za katastrofy ostatnich kilku miesięcy?

Czarne postacie podążały w kierunku urwisk, pochylone pod ciężkimi brzemionami.

Już od kilku tygodni niedobitki żołnierzy pozostających pod dowództwem Megan siedziały wraz z nią głęboko w swym podwodnym schronieniu, rozmyślając nad załamaniem się wszystkich dobrze przygotowanych planów zorganizowanego oporu. Agenci i sabotażyści byli gotowi, skrytki z bronią oraz komórki organizacyjne zmobilizowane. Potem użyto przeklętego gubryjskiego gazu zniewalającego i wszystkie starannie przygotowane plany załamały się pośród kłębiących się obłoków śmiercionośnego dymu.

Nieliczni ludzie, którzy pozostali na kontynencie, z pewnością byli już martwi bądź skazani na śmierć. Frustrująca była świadomość, że najwyraźniej nikt, nawet nieprzyjaciel w swych programach, nie potrafił powiedzieć, ilu i jacy ludzie zdołali dotrzeć do wysp na czas, by otrzymać antidotum i dać się internować.

Megan unikała myśli o synu. Jeśli miał szczęście, był teraz na wyspie Ciimar i siedział z przyjaciółmi w jakimś pubie pogrążony w ponurych rozmyślaniach lub uskarżał się tłumowi współczujących dziewcząt, że matka nie pozwoliła mu wziąć udziału w wojnie. Mogła tylko mieć nadzieję i modlić się o to, by faktycznie tak było i by córce Uthacalthinga również nic nie groziło.

Jeszcze poważniejszą przyczyną niepokoju był los samego tymbrimskiego ambasadora. Uthacalthing obiecał, że ukryje się wraz z Radą Planetarną, nie zjawił się jednak. Nadeszły raporty twierdzące, że jego statek próbował uciec w głęboką przestrzeń i został zniszczony.

Tyle straconych istnień. I po co?

Megan obserwowała ekran, na którym łodzie sabotażowe zaczęły wycofywać się z powrotem do wody. Główne siły wspinały się już na urwiska.

Bez ludzi, rzecz jasna, nie było mowy o żadnej nadziei na stawianie oporu. Niektóre z najinteligentniejszych szymów mogły tu i ówdzie zadać jakiś cios, czego jednak można było po nich naprawdę oczekiwać, gdy zabrakło ich opiekunów?

Jednym z zadań grupy lądującej było ponowne rozpoczęcie jakichś działań, przystosowania się i dopasowania do nowych warunków.

Po raz trzeci — choć wiedziała, co się zdarzy — Megan dała się zaskoczyć błyskawicy, która nagle uderzyła w plażę. Wszystko i natychmiast skąpały jaskrawe kolory.

Pierwsze eksplodowały małe łodzie sabotażowe.

Potem przyszła kolej na ludzi.

— Łódź podwodna schowała kamerę i zanurzyła się w ostatniej chwili — oznajmił major Prathachulthorn.

Obraz zniknął. Kobieta — porucznik piechoty morskiej — obsługująca projektor, włączyła lampy. Pozostali członkowie rady zamrugali powiekami, przystosowując się do światła. Kilku z nich potarło lekko oczy.

Gdy major Prathachulthorn przemówił ponownie, na jego południowoazjatyckiej twarzy malowała się mroczna powaga.

— Tak samo wyglądały sprawy podczas bitwy w kosmosie i później, kiedy w jakiś sposób potrafili przeprowadzić atak gazowy na każdą tajną bazę, jaką założyliśmy na lądzie. Zawsze skądś wiedzą gdzie jesteśmy.

— Czy ma pan jakieś wyobrażenie, w jaki sposób to robią? — pytał jeden z członków rady.

Megan rozpoznała z trudem głos oficera-kobiety, porucznik Lydii McCue, która udzieliła odpowiedzi. Młoda kobieta potrząsnęła głową.

— Rzecz jasna, wszyscy nasi technicy pracują nad tym problemem. Dopóki jednak nie będziemy mieli pojęcia, w jaki sposób to robią, nie chcemy marnować więcej ludzi na próby prześliźnięcia się na ląd.

Megan Oneagle zamknęła oczy.

— Myślę, że nie jesteśmy teraz w stanie prowadzić dalszej dyskusji. Ogłaszam to spotkanie za zamknięte.

Gdy Megan udała się do swego malutkiego pokoiku, myślała, że się rozpłacze. Usiadła jednak tylko na krawędzi łóżka, w całkowitej ciemności, pozwalając, by jej oczy spoglądały w kierunku, w którym — jak wiedziała — znajdowały się jej ręce.

Po chwili odniosła wrażenie, że niemal je widzi — zmęczone palce niczym plamy spoczywające na kolanach. Wyobraziła sobie, że pokrywają je cętki — koloru głębokiej, krwawej czerwieni.



29. Robert

Głęboko pod ziemią nie było sposobu na zorientowanie się w naturalnym upływie czasu. Niemniej gdy Robert obudził się nagle w swym krześle, wiedział dokładnie, jaka jest pora.

Już późno. Cholera, za późno.

Athaclena powinna była wrócić wiele godzin temu.

Gdyby nie to, że sam był niewiele więcej niż inwalidą, wyszedłby na górę, nie zważając na sprzeciwy Micaha i doktor Soo, by osobiście poszukać bardzo już spóźnionego oddziału. I tak zresztą dwoje szymskich uczonych dla powstrzymania go musiało niemal użyć siły.

Od czasu do czasu Roberta nadal męczyły ślady gorączki. Wytarł czoło i zapanował nad przelotnym atakiem dreszczy.

Nie — pomyślał. — Zapanuję nad tym!

Wstał i skierował się ostrożnie w stronę, z której dobiegały odgłosy prowadzonej półgłosem dyskusji. Znalazł tam parę szymów pracujących nad lśniącym perłowym blaskiem komputerem siedemnastego poziomu, który udało im się tu przytransportować. Usiadł na skrzyni kratowej za ich plecami i przysłuchiwał się przez chwilę. Gdy podzielił się z nimi jakąś sugestią, wypróbowały ją i okazała się trafna. Wkrótce niemal udało mu się odsunąć na bok zmartwienia. Pogrążył się w pracy, pomagając szymom w szkicowaniu wojskowych programów taktycznych dla maszyny, której nie skonstruowano z myślą o niczym bardziej wojowniczym niż szachy.

Ktoś przyniósł dzbanek z sokiem. Napił się. Ktoś podał mu kanapkę. Zjadł ją.

W jakiś czas później przez podziemną komnatę poniósł się echem krzyk. Stopy zatupały szybko po niskich, drewnianych mostkach. Oczy Roberta przyzwyczaiły się do jasnego ekranu, dlatego jedynie w ciemnym półmroku dostrzegał przemykające obok szymy, które chwytały za najróżniejszą, dziwnie dobraną broń i gnały korytarzem prowadzącym na powierzchnię.

Wstał i złapał za rękę najbliższą, biegnącą, brązową postać.

— Co się dzieje?

Równie dobrze mógłby próbować zatrzymać byka. Szym wyrwał się, nie spoglądając nawet w jego stronę, i zniknął w tunelu o nieregularnym wejściu. Następny, do którego pomachał dłonią, spojrzał jednak na niego i zatrzymał się, pełen niepokoju.

— To ekspedycja — wyjaśnił nerwowy szym. — Wrócili… słyszałem, że przynajmniej niektórzy z nich.

Robert pozwolił mu odejść i zaczął rozglądać się po komnacie w poszukiwaniu broni dla siebie. Jeśli nieprzyjaciel podążył za oddziałem aż tutaj…

Rzecz jasna, pod ręką nic nie było. Robert z goryczą zdał sobie sprawę, że karabin i tak nie przydałby mu się na wiele, gdyż jego prawa ręka była unieruchomiona. Najprawdopodobniej zresztą szymy nie pozwoliłyby mu walczyć. Prędzej zaciągnęłyby go siłą w bezpieczne miejsce, głębiej do jaskiń.

Przez chwilę panowała cisza. Kilka postarzałych szymów czekało wraz z nim na odgłos strzałów.

Zamiast nich rozległy się głosy, które stopniowo stawały się coraz donośniejsze. W krzykach słychać było raczej podniecenie niż strach.

Odniósł wrażenie, że coś pogłaskało go ponad uszami. Od chwili wypadku nie miał wielu okazji do wprawiania się w użyciu swego prostego zmysłu empatycznego, teraz jednak wyczuł, że do komnaty wpadł znajomy ślad. Zaczął mieć nadzieję.

Zza zakrętu wychynął tłum rozgadanych postaci — obdarte brudne neoszympansy dźwigające przewieszoną przez plecy broń. Niektóre z nich owinięte były bandażami. Gdy tylko Robert ujrzał Athaclenę, wydało mu się, że nagle minął mu skurcz w żołądku.

Równie szybko jednak jego miejsce zajął innego rodzaju niepokój. Było widać, że tymbrimska dziewczyna używała transformacji gheer. Wyczuwał ostre krawędzie jej wyczerpania. Twarz miała zapadniętą.

Ponadto Robert czuł, że Athaclena nadal ciężko pracuje. Jej korona stała nastroszona, iskrząca się bez światła. Szymy zdawały się tego nie zauważać, gdyż te, które zostały w domu, dopytywały się ochoczo przepełnione triumfem partyzantów o wiadomości. Robert jednak zrozumiał, że Athaclena koncentruje się mocno, by ukształtować taki właśnie nastrój. Był on zbyt słaby i niepewny, by mógł utrzymać się bez jej wpływu.

— Robert! — jej oczy rozszerzyły się. — Czy nie powinieneś być w łóżku? Gorączka ustąpiła dopiero wczoraj…

— Nic mi nie jest. Ale…

— To dobrze. Cieszę się, że wreszcie wstałeś.

Robert przyglądał się, jak dwie mocno zabandażowane postacie wyniesiono pośpiesznie na noszach w kierunku prowizorycznego szpitala. Wyczuwał wysiłki Athacleny mające na celu odwrócenie uwagi od krewiących, być może umierających żołnierzy, zanim nie zniknęli oni z pola widzenia. Jedynie obecność szymów sprawiała, że głos Roberta pozostał cichy i spokojny.

— Chcę z tobą porozmawiać, Athacleno.

Spojrzała mu prosto w oczy i przez krótką chwilę Robert odnosił wrażenie, ze kennuje niewyraźny kształt obracający się i wirujący ponad uniesionymi witkami jej korony. Był to glif wyrażający udrękę.

Wracający wojownicy zajęli się jedzeniem, piciem oraz przechwałkami przed słuchającymi z zapartym tchem towarzyszami. Jedynie Benjamin, na ramionach kurtki którego widniały wyszyte ręcznie epolety porucznika, stał spokojnie obok Athacleny. Ta skinęła głową.

— Bardzo proszę, Robercie. Chodźmy w jakieś ustronne miejsce.


— Pozwólcie mi zgadnąć — powiedział spokojnym głosem. — Dostaliście kopa w dupę.

Szym Benjamin skrzywił się, nie wyraził jednak odmiennego zdania. Stuknął palcem w punkt na rozpostartej mapie.

— Uderzyliśmy na nich tutaj, na Przełęczy Yenching — powiedział. — To była nasza czwarta akcja, więc sądziliśmy, że wiemy, czego się spodziewać.

— Czwarta akcja — Robert zwrócił się w stronę Athacleny. — Jak długo już to trwa?

Tymbrimka z niesmakiem jadła pasztecik wypełniony czymś o ostrym aromacie. Zmarszczyła nos.

— Przez jakiś tydzień odbywaliśmy ćwiczenia, Robercie. To był pierwszy raz, gdy naprawdę spróbowaliśmy zadać im cios.

— I?

Benjamin wydawał się odporny na kształtowanie nastroju przez Athaclenę. Być może było to celowe, gdyż potrzebny był jej przynajmniej jeden adiutant o zachowanym w pełni rozsądku. Albo może był po prostu na to za bystry. Wywrócił oczyma.

— To my oberwaliśmy — przystąpił do szczegółowych wyjaśnień. — Rozdzieliliśmy się na pięć grup. Mizz Athaclena nalegała. To nas uratowało.

— Co było waszym celem?

— Mały patrol. Dwa lekkie czołgi poduszkowe i para otwartych pojazdów naziemnych.

Robert przyjrzał się uważnie wskazanemu punktowi. Jedna z kilku dróg wchodziła tam pomiędzy pierwsze stoki gór. Z tego, co powiedzieli mu inni, wiedział, że nieprzyjaciela rzadko oglądano powyżej Sindu. Wydawało się, że zadowala go panowanie nad kosmosem, archipelagiem oraz wąskim pasem zaludnionych terenów wzdłuż wybrzeża otaczających Port Helenia.

Ostatecznie, po co mieliby zawracać sobie głowę prowincją? Trzymali prawie wszystkich ludzi w bezpiecznej izolacji. Garth należał do nich.

Najwyraźniej pierwsze trzy wypady buntowników miały charakter ćwiczebny — nieliczni pośród szymów dawni podoficerowie milicji starali się nauczyć zielonych rekrutów, jak się poruszać i walczyć pod osłoną lasu. Za czwartym razem jednak poczuli się gotowi do kontaktu z nieprzyjacielem.

— Od początku wydawało się, że wiedzą, iż tam jesteśmy — ciągnął Benjamin. — Podążaliśmy za patrolem. Ćwiczyliśmy krycie się między drzewami, nie tracąc go z oczu, jak uprzednio. Później…

— Później naprawdę zaatakowaliście patrol. Benjamin skinął głową.

— Podejrzewaliśmy, że wiedzą, gdzie jesteśmy. Musieliśmy się jednak upewnić. Pani generał ułożyła plan…

Robert mrugnął, a następnie skinął głową. Wciąż nie był przyzwyczajony do nowego honorowego tytułu Athacleny. Jego zakłopotanie rosło w miarę, gdy słuchał, jak Benjamin opisywał poranną akcję.

Zasadzkę urządzono w ten sposób, by każda z pięciu grup po kolei miała szansę postrzelać do patrolu, ryzykując minimalnie.

— Lecz również bez większych szans na zadanie nieprzyjacielowi strat — zauważył Robert. Miejsca zasadzek znajdowały się przeważnie zbyt wysoko lub zbyt daleko od drogi, było można był z nich strzelać naprawdę celnie. Jakie szkody mogli wyrządzić partyzanci uzbrojeni w strzelby myśliwskie i granaty wstrząsowe?

Podczas początkowej wymiany ognia jeden mały gubryjski pojazd naziemny uległ zniszczeniu, a drugi — lekkiemu uszkodzeniu zanim zmasowany ogień czołgów zmusił wszystkie drużyny do odwrotu. Szybko nadleciało wsparcie lotnicze z wybrzeża i napastnicy ledwie zdążyli umknąć na czas. Agresywna część akcji skończyła się w ciągu niespełna piętnastu minut. Odwrót oraz kluczenie celem zatarcia śladów trwały znacznie dłużej.

— Gubru nie dali się oszukać, prawda? — zapytał Robert. Benjamin potrząsnął głową.

— Wydaje się, że zawsze są w stanie nas wykryć. To cud, że w ogóle udało nam się ich ostrzelać, a jeszcze większy, że zdołaliśmy uciec.

Robert spojrzał na „panią generał”. Zaczął już wyrażać na głos swą dezaprobatę, popatrzył jednak jeszcze raz na mapę i zadumał się nad pozycjami, jakie zajęli zasadzkowicze. Prześledził wzrokiem linie ognia i trasy odwrotu.

— Podejrzewałaś, że tak będzie — powiedział wreszcie do Athacleny.

Jej oczy zbliżyły się do siebie lekko, po czym oddaliły ponownie, co było równoznaczne z tymbrimskim wzruszeniem ramionami.

— Sądziłam, że lepiej nie zbliżać się do nich zanadto podczas pierwszej utarczki.

Robert skinął głową. W gruncie rzeczy, gdyby wybrano bliżej położone, „lepsze” miejsca na zasadzkę, niewielu szymów — lub żaden — uszłoby z życiem.

Plan był dobry.

Nie, nie dobry. Natchniony. Jego celem nie było zaszkodzenie nieprzyjacielowi, lecz wzbudzenie w żołnierzach wiary we własne siły. Byli oni rozproszeni tak, by każdy miał szansę wystrzelić do patrolu, narażając się na minimalne ryzyko. Napastnicy mogli wrócić do domu, udając chojraków, lecz, co ważniejsze, udało im się wrócić.

Mimo to ponieśli straty. Robert czuł, jak zmęczona była Athaclena, wiedział, jak wiele kosztowały ją wysiłki, jakie czyniła, by podtrzymać we wszystkich nastrój „zwycięstwa”.

Poczuł, że coś dotknęło jego kolana, i ujął dłoń dziewczyny. Jej długie, delikatne palce zacisnęły się mocno. Wyczuwał jej trójuderzeniowy puls.

Ich spojrzenia spotkały się.

— Obróciliśmy dziś to, co mogło się stać katastrofą, w niewielki sukces — oznajmił Benjamin. — Dopóki jednak nieprzyjaciel zawsze będzie wiedział, gdzie jesteśmy, nie widzę sposobu, byśmy mogli zrobić coś więcej niż bawić się z nim w berka. A i ta zabawa z pewnością będzie kosztować więcej niż jesteśmy w stanie zapłacić.



30. Fiben

Fiben potarł się w tył szyi i spojrzał, poirytowany, na drugą stronę stołu. A więc to była osoba, z którą miał się skontaktować. Znakomita uczennica doktor Taka, ich kandydatka na dowódcę miejskiej organizacji podziemnej. — Co to był za idiotyzm? — oskarżył ją. — Pozwoliłaś, bym wszedł na oślep do tego klubu, nieświadomy niczego. Było tuzin okazji, przy których mogli mnie wczoraj w nocy capnąć, a nawet zabić!

— To było przedwczoraj — poprawiła go Gailet Jones. Siedziała na krześle o prostym oparciu i wygładzała niebieski półjedwab swego sarongu. — A ponadto, ja byłam na miejscu. Czekałam na zewnątrz „Małpiego Grona”, żeby nawiązać kontakt. Zobaczyłam, że jesteś obcym, który przyszedł sam. Byłeś ubrany w koszulę roboczą w szkocką kratę, więc podeszłam do ciebie i powiedziałam hasło.

— Różowa? — Fiben spojrzał na nią, mrugając. — Podchodzisz do mnie i szepczesz „różowa” i to ma być cholerne, cofnięte w rozwoju hasło?

Normalnie nigdy nie użyłby tak grubiańskiego języka w towarzystwie młodej damy. W tej chwili Gailet Jones faktycznie bardziej przypominała osobę, jaką spodziewał się spotkać — szymkę, oczywiście wykształconą i dobrze wychowaną. Widział ją jednak w innej sytuacji i nie do pomyślenia było, by o tym kiedykolwiek zapomniał.

— To nazywasz hasłem? Kazali mi szukać ekspedientki!

Krzyknąwszy, skrzywił się z bólu. Wciąż czuł się tak, jakby mózg wyciekał mu z głowy w pięciu czy sześciu miejscach. Skurcze mięśni przestały go łapać bez ostrzeżenia jakiś czas temu, nadal jednak cały był obolały i łatwo wpadał w złość.

— Ekspedientki? W tej części miasta? — Gailet Jones zmarszczyła brwi. Jej twarz zachmurzyła się na chwilę. — Posłuchaj, kiedy zadzwoniłam do centrum, żeby zostawić wiadomość dla doktor Taka, wszędzie panował chaos. Doszłam do wniosku, że jej grupa jest przyzwyczajona do zachowywania tajemnic i będzie idealnym zalążkiem dla ruchu oporu poza miastem. Miałam tylko kilka chwil na obmyślenie sposobu na późniejsze nawiązanie kontaktu, zanim Gubru przejęli kontrolę nad liniami telefonicznymi. Pomyślałam sobie, że na pewno już wszystko podsłuchują i nagrywają, musiało to więc być coś potocznego, no wiesz, coś takiego, co trudno byłoby przetłumaczyć ich komputerom językowym.

Przerwała nagle, podnosząc rękę do ust.

— O nie!

— Co znowu? — Fiben przesunął się nieznacznie do przodu.

Przez chwilę mrugała, po czym machnęła ręką w powietrzu.

— Powiedziałam temu durnemu operatorowi z centrum, jak powinien się ubrać ich wysłannik i gdzie ma się ze mną spotkać, a potem dodałam, że podam się za ladacznicę…

— Za kogo? Nie znam tego słowa — Fiben potrząsnął głową.

— To archaiczny termin. Przedkontaktowe, ludzkie określenie kobiety, która oferuje nielegalny seks za pieniądze.

— Niech Ifni przeklnie taki cholernie głupi, zwariowany pomysł! — warknął Fiben.

— No dobra, mądralo, a co miałam zrobić? — odpowiedziała gwałtownie Gailet Jones. — Milicja poszła w rozsypkę. Nikt nigdy nie zastanawiał się nad tym, co należy uczynić, jeśli wszyscy ludzie na planecie zostaną nagle usunięci z łańcucha dowodzenia! Przyszedł mi do głowy ten szalony koncept, że pomogę w organizacji ruchu oporu od podstaw. Musiałam więc zaaranżować spotkanie…

— Ehe, udając kogoś, kto oferuje nielegalne względy tuż obok miejsca, gdzie Gubru podżegali do seksualnego szału.

— Skąd miałam wiedzieć, że to zrobią, albo że wybiorą do tego celu ten mały, senny klub? Przypuszczałam, że społeczne hamulce osłabną na tyle, by pozwolić mi na przybranie tej roli, co umożliwiałoby mi nawiązywanie kontaktu z nieznajomymi. Nigdy by mi jednak nie przyszło do głowy, że osłabną aż tak bardzo! Wyobrażałam sobie, że każdy, do kogo podejdę przez pomyłkę, będzie tak zaskoczony, że zareaguje jak ty, co pozwoli mi się ulotnić.

— Tak się jednak nie stało.

— Nie, nie stało! Zanim się zjawiłeś, pokazało się kilka samotnych szenów ubranych na tyle podobnie, by skłonić mnie do odegrania nowej roli. Biedny Max musiał ogłuszyć ich pół tuzina i w zaułku zaczynało brakować miejsca! Było już jednak za późno, żeby zmienić miejsce spotkania albo hasło…

— Którego nikt nie zrozumiał! Ladacznica? Powinnaś była zdać sobie sprawę, że coś takiego zostanie przekręcone!

— Wiedziałam, że doktor Taka to zrozumie. Oglądałyśmy razem stare filmy i dyskutowałyśmy o nich. Uczyłyśmy się archaicznych słów, jakich w nich używano. Nie mogę pojąć, czemu ona… — jej głos ucichł, gdy ujrzała wyraz twarzy Fibena. — Co? Czemu tak na mnie patrzysz?

— Przykro mi. Dopiero teraz zdałem sobie sprawę, że nie mogłaś o tym wiedzieć — potrząsnął głową. — Widzisz, doktor Taka zmarła mniej więcej w tym samym czasie, gdy nadeszła twoja wiadomość, z powodu alergicznej reakcji na gaz zniewalający.

Gailet wstrzymała oddech. Wydawało się, że zapadła się w siebie.

— Bałam… bałam się tego, gdy nie zjawiła się w mieście, by ją internowano. To… wielka strata — zamknęła oczy i odwróciła się. Najwyraźniej czuła więcej niż wyrażały jej słowa.

Przynajmniej oszczędzono jej widoku płomieni pochłaniających Centrum Howlettsa, przylatujących i odlatujących pokrytych sadzą ambulansów oraz szklistych oczu jej umierającej mentorki, gdy nieziemski gaz okrutnie pochłaniał swą statystycznie określoną liczbę ofiar. Fiben widział filmy nakręcone podczas tego okrytego całunem strachu wieczoru. Te obrazy nadal zalegały mrocznymi warstwami głęboko w jego umyśle.

Gailet wzięła się w garść, najwyraźniej odkładając żałobę na później. Potarła lekko oczy i zwróciła się w stronę Fibena, wysuwając buntowniczo żuchwę.

— Musiałam wykombinować coś, co szym by zrozumiał, ale nieziemniackie komputery językowe nie. Jeszcze niejeden raz będziemy zmuszeni do improwizacji. Zresztą liczy się to, że jesteś tutaj. Nasze dwie grupy nawiązały kontakt.

— Omal mnie nie zabito — zauważył, choć tym razem wspominanie o tym wydało mu się odrobinę grubiańskie.

— Ale żyjesz. W gruncie rzeczy może uda się nam obrócić twoją małą, niemiłą przygodę na naszą korzyść. No wiesz, na ulicach nadal opowiadają o tym, co wtedy zrobiłeś.

Czy w jej głosie słyszalna była słaba, niepewna nuta podziwu? Być może propozycja zawarcia pokoju?

Było już tego wszystkiego za dużo. O wiele za dużo dla niego. Fiben wiedział, że robi najbardziej niewłaściwą rzecz w najbardziej niewłaściwym momencie, nie był jednak w stanie się powstrzymać. Eksplodował.

— Lada…? — zachichotał, choć każdy wstrząs zdawał się grzechotać mózgiem w jego czaszce. — Ladacznica? — odrzucił głowę do tyłu i zaczął pohukiwać, waląc w ramiona fotela. Osunął się. Parsknął rubasznym śmiechem, wymachując stopami w powietrzu. — Och, Goodall. To wszystko, czego trzeba było szukać!

Gailet Jones popatrzyła na niego gniewnie, gdy usiłował zaczerpnąć tchu. W tej chwili nie obchodziło go nawet, czy zawoła tego wielkiego szyma, Maxa, by znowu użył przeciwko niemu ogłuszacza.

Było tego po prostu za dużo.

Jeśli wyraz jej oczu w owej chwili miał jakiekolwiek znaczenie, to Fiben wiedział, że start ich sojuszu nie był zbyt pewny.



31. Galaktowie

Suzeren Wiązki i Szponu wszedł na pokład swej osobistej barki i przyjął honory od stanowiących jego eskortę Żołnierzy Szponu. Dobrano ich starannie. Pióra mieli doskonale wymuskane, a grzebienie starannie pomalowane na kolory symbolizujące stopień i jednostkę. Adiutant admirała — Kwackoo — pognał naprzód, zabierając jego ceremonialną szatę. Gdy wszyscy usiedli na grzędach, pilot wystartował na grawitorach, kierując się w stronę fortyfikacji obronnych, które budowano na niskich wzniesieniach na wschód od Port Helenia. Suzeren Wiązki i Szponu spoglądał w milczeniu na nowe miejskie ogrodzenie, które zostawili za sobą, a później przemykające pod nimi farmy tej małej osady Ziemian.

Najstarszy z pułkowników-jastrzębi, zastępca dowódcy sił zbrojnych, zasalutował ostrym klaśnięciem dzioba.

— Czy konklawe poszło dobrze? Odpowiednio? Zadowalająco? — zapytał.

Suzeren Wiązki i Szponu postanowił zignorować zuchwałe pytanie. Bardziej użyteczny był zastępca, który potrafił myśleć, niż taki, który zawsze miał doskonale wymuskane upierzenie. Admirał obdarzył podwładnego wyniosłym mrugnięciem wyrażającym zgodę.

— Nasz consensus jest w tej chwili adekwatny, wystarczający, spełnia swą rolę.

Pułkownik-jastrząb pokłonił się i wrócił na stanowisko. Rzecz jasna wiedział, że w tak wczesnym stadium pierzenia consensus nigdy nie jest doskonały. Każdy mógłby to poznać po zmierzwionym puchu i dzikich oczach suzerena.

Ostatnie Konklawe Dowództwa było wyjątkowe. Nie rozstrzygnięto niczego i kilka jego aspektów głęboko poirytowało admirała.

Po pierwsze, Suzeren Kosztów i Rozwagi naciskał na zwolnienie znacznej części wspierającej ich floty, aby mogła ona wspomóc inne operacje Gubru, daleko stąd. I jakby tego nie było dosyć, trzeci dowódca, Suzeren Poprawności, nadal nalegał, by noszono go wszędzie na grzędzie i odmawiał postawienia stopy na glebie Garthu, zanim wszystkie szczegóły etykiety nie zostaną uhonorowane. Kapłan stroszył się i podniecał z powodu wielu spraw — nadmiernych strat wśród ludzi wywołanych działaniem gazu zniewalającego, groźby załamania się projektu odnowy Garthu, żałosnych rozmiarów Planetarnej Filii Biblioteki, wspomaganiowego statusu nieoświeconych, przedrozumnych neoszympansów.

Wyglądało na to, że w każdej z tych kwestii musi dojść do nowych ustaleń, nowych napiętych negocjacji. Nowej walki o consensus.

Istniały też zagadnienia poważniejsze od tych efemerycznych problemów. Trójka zaczęła się spierać o sprawy zasadnicze i w tej chwili ów proces w jakiś sposób naprawdę zaczął się stawać źródłem radości. Wychodziły na jaw przyjemne aspekty triumwiratu, zwłaszcza gdy tańczyli, nucili i spierali się o istotniejsze sprawy.

Do tej chwili admirałowi wydawało się, że jego lot do statusu królowej będzie prosty i łatwy, gdyż od początku to on sprawował dowództwo. Teraz do świadomości Suzerena Wiązki i Szponu zaczęło docierać, że nie wszystko pójdzie bezproblemowo. To jednak nie miało być banalne pierzenie.

Rzecz jasna, najlepsze z nich nigdy takimi nie były. Wybierając trzech dowódców Korpusu Ekspedycyjnego, wzięto pod uwagę bardzo różne czynniki, gdyż Władcy Grzędy z rodzinnej planety mieli nadzieję, że ta właśnie trójka wypracuje nową, ujednoliconą linię polityczną. Aby tak się stało, umysły ich wszystkich musiały być nadzwyczaj sprawne i całkowicie różne od siebie.

Teraz zaczęło się uwidaczniać, w jakim stopniu sprawne i różne. Niektóre z pomysłów, które ostatnio przedstawili pozostali, były inteligentne i raczej niepokojące.

Co do jednego mają rację — musiał przyznać admirał. — Nie możemy po prostu podbić, pokonać, zawojować dzikusów. Musimy ich zdyskredytować!

Suzeren Wiązki i Szponu skoncentrował się tak mocno na zagadnieniach militarnych, że popadł w nawyk patrzenia na swych partnerów jak na niewiele więcej niż zawadę.

To było niesłuszne, nieuprzejme, nielojalne z mojej strony — pomyślał admirał.

W gruncie rzeczy należało mieć gorącą nadzieję, że biurokrata i kapłan mają w swych dziedzinach podobnie wielkie zdolności, jak admirał w kwestiach militarnych. Jeśli Poprawność i Księgowość przeprowadzą swe zamiary równie błyskotliwie jak dokonano inwazji, ich trio przejdzie do historii!

Niektóre rzeczy — jak wiedział Suzeren Wiązki i Szponu — były określone z góry, już od czasów Przodków, dawno, dawno temu, na długo, zanim zjawili się heretycy i niegodne klany kalające gwiezdne szlaki — okropne, wstrętne dzikusy, Tymbrimczycy Thennanianie i Soranie… To było niezbędne, by klan Gooksyu-Gubru zatriumfował w niepokojach tej ery! Musi on osiągnąć wielkość!

Admirał zadumał się nad tym, w jaki sposób jajka porażki Ziemian zostały złożone tak wiele lat temu. Co sprawiło, że gubryjskie siły były w stanie wykryć i unieszkodliwić każdy ich ruch, zaś gaz zniewalający obrócił wszystkie plany wroga w całkowitą ruinę. To były pomysły samego suzerena — i członków jego przybocznego sztabu, rzecz jasna. Minęły lata, zanim wydały owoce.

Suzeren Wiązki i Szponu rozprostował ramiona. Poczuł napięcie w mięśniach zginających, które — na wieki przed poddaniem ich gatunku Wspomaganiu — unosiły jego przodków w górę na ciepłych, suchych prądach powietrznych ojczystego świata Gubru.

Tak! Niech pomysły moich partnerów również będą śmiałe, pełne wyobraźni i błyskotliwe…

Niech będą prawie, niemal, bez mała — ale nie całkiem — tak błyskotliwe jak moje własne.

Suzeren zaczął muskać swe pióra. Krążownik wyrównał lot i skierował się na wschód pod ozdobionym chmurami niebem.



32. Athaclena

— Zwariuję tutaj na dole. Czuję się, jakbym był więźniem!

Robert chodził w kółko. Towarzystwa dotrzymywały mu bliźniacze — cienie rzucane przez jedyne dwie żarówki wiszące u stropu jaskini. Ich ostre światło połyskiwało w płaszczyznach wilgoci ściekającej powoli w dół po ścianach podziemnej komnaty.

Lewe ramię Roberta naprężyło się. Ścięgna uwidoczniły się na pięści, obok łokcia i na dobrze umięśnionym barku. Uderzył w pobliską komodę. Huk poniósł się echem wzdłuż podziemnych tuneli.

— Ostrzegam cię, Clennie, nie dam już rady czekać długo. Kiedy mnie stąd wypuścisz?

Athaclena skrzywiła się, gdy Robert ponownie walnął w mebel, dając upust swej frustracji. Przynajmniej dwukrotnie zdawało się, że ma zamiar użyć wciąż unieruchomionej prawej ręki zamiast nieuszkodzonej lewej.

— Robercie — nalegała. — Szybko wracasz do zdrowia. Wkrótce będzie można zdjąć ci gips. Proszę cię, nie narażaj tego na niebezpieczeństwo robiąc sobie krzywdę…

— Zbaczasz z tematu! — przerwał jej. — Nawet z gipsem mógłbym wyjść na zewnątrz, pomagać szkolić żołnierzy, czy przeprowadzać rekonesans pozycji Gubru. Ty jednak uwięziłaś mnie w tych jaskiniach, żebym programował minikomputery i wbijał szpilki w mapy! To doprowadza mnie do szaleństwa!

Robert w wyraźny sposób promieniował frustracją. Athaclena prosiła go uprzednio, by starał się ją stłumić. Schować pod pokrywą, jak mówiła przenośnia. Z jakiegoś powodu wydawała się szczególnie wrażliwa na jego emocjonalne przypływy — równie burzliwe i dzikie jak u tymbrimskich młodzieńców.

— Robercie, wiesz dobrze, dlaczego nie możemy zaryzykować wysłania cię na powierzchnię. Gubryjskie roboty gazowe już kilkakrotnie przeleciały nad naszym obozowiskiem na górze, wypuszczając swe śmiercionośne opary. Gdybyś przy którejś z tych okazji był na powierzchni, stracilibyśmy cię. Już w tej chwili byłbyś w drodze na wyspę Ciimar. W najlepszym razie! Drżę na samą myśl o najgorszym.

Kołnierz Athacleny zjeżył się. Srebrzyste witki jej korony zafalowały w podnieceniu.

Był to tylko szczęśliwy traf, że Roberta uratowano z farmy Mendozów na chwilę przed tym, nim nieustępliwe gubryjskie roboty poszukiwawcze runęły na maleńkie górskie gospodarstwo. Maskowanie oraz usunięcie wszelkiego sprzętu elektronicznego najwyraźniej nie wystarczyły do ukrycia chaty.

Melinę Mendoza oraz dzieci natychmiast wyruszyły w stronę Port Helenia i prawdopodobnie dotarły tam na czas, by otrzymać lekarstwo. Juan Mendoza miał mniej szczęścia. Pozostał z tyłu, chcąc zamknąć kilka ekologicznych pułapek przeglądowych i powaliła go opóźniona reakcja alergiczna na gaz zniewalający. Umarł na oczach swych przerażonych, bezradnych szymskich współpracowników po pięciu minutach konwulsji, drgawek i toczenia piany z ust.

— Nie widziałeś, jak umierał Juan, Robercie, z pewnością jednak słyszałeś relacje. Czy chcesz się narazić na podobną śmierć? Czy nie zdajesz sobie sprawy, jak niewiele zabrakło, byśmy cię utracili?

Spojrzenia ich spotkały się ze sobą — brązowe z szarymi w złote cętki. Athaclena wyczuwała determinację Roberta, a także jego próby zapanowania nad swym nieustępliwym gniewem. Jego lewa ręka rozluźniła się powoli. Wydał z siebie głębokie westchnienie i opadł na krzesło z płóciennym oparciem.

— Zdaję sobie sprawę, Clennie. Wiem, co czujesz. Musisz jednak zrozumieć, że jestem częścią tego wszystkiego — pochylił się do przodu. Jego oblicze nie było już gniewne, nadal jednak było na nim widać napięcie. — Zgodziłem się, na prośbę matki, zabrać cię do lasu, zamiast przyłączyć się do swej jednostki milicji, ponieważ Megan powiedziała, że to jest ważne. Teraz jednak nie jesteś już moim gościem w puszczy. Organizujesz armię! A ja czuję się jak piąte koło u wozu.

Athaclena westchnęła.

— Oboje wiemy, że kiepska będzie to armia… w najlepszym razie gest. Coś, co da szymom nadzieję. Zresztą jako terrageński oficer masz prawo przejąć ode mnie dowództwo, kiedy tylko zechcesz.

Robert potrząsnął głową.

— Nie o to chodzi. Nie jestem na tyle zarozumiały, by sądzić, że mógłbym dać sobie radę lepiej. Nie mam zdolności przywódczych i wiem o tym. Większość szymów uwielbia cię i wierzy w twoją tymbrimską mistykę. Niemniej jestem zapewne jedynym jako tako wyszkolonym wojskowo człowiekiem, jaki pozostał w tych górach… i musisz mnie wykorzystać, jeśli mamy mieć jakąś szansę na…

Robert przerwał nagle. Uniósł wzrok, by spojrzeć ponad barkiem Athacleny. Ta odwróciła się. Mała szymka mająca na sobie szorty i ładownicę weszła do podziemnego pomieszczenia i zasalutowała.

— Przepraszam, pani generał, kapitanie Oneagle, ale przed chwilą przyszedł porucznik Benjamin. Hmm, melduje, że sytuacja w Spring Valley w ogóle się nie poprawiła. Nie ma już tam żadnych ludzi, ale te cholerne gazowe roboty wciąż dokonują nalotów na placówki we wszystkich kanionach przynajmniej raz dziennie. Wygląda na to, że nie ma żadnych oznak, by ich częstotliwość miała się zmniejszyć w miejscach, do których byli w stanie dotrzeć nasi posłańcy.

— A co z szymami w Spring Valley? — zapytała Athaclena. — Czy chorują od gazu?

Przypomniała sobie doktora Schultza i wpływ, jaki wywarł gaz zniewalający na niektóre szymy w centrum.

Kurierka potrząsnęła głową.

— Nie, proszę pani. Już nie. Wygląda na to, że wszędzie wygląda to tak samo. Wszystkie wrą… wrażliwe szymy już zostały wyłowione i udały się do Port Helenia. W górach pozostały już teraz jedynie odporne osoby.

Athaclena spojrzała na Roberta. Z pewnością oboje pomyśleli o tym samym.

Z wyjątkiem jednej. — Niech ich szlag trafi! — zaklął. — Czy nigdy nie zrezygnują? Wzięli do niewoli dziewięćdziesiąt dziewięć przecinek dziewięć procent ludzi. Czy muszą wciąż gazować każdą chatę i szopę po to tylko, żeby wyłapać wszystkich?

— Najwyraźniej obawiają się Homo sapiens, Robercie — Athaclena uśmiechnęła się. — Ostatecznie jesteście sojusznikami Tymbrimczyków, a my nie wybieramy sobie na partnerów nieszkodliwych gatunków.

Robert potrząsnął głową i spojrzał na nią groźnie. Athaclena sięgnęła jednak na zewnątrz swą aurą i trąciła nią jego osobowość, zmuszając, by podniósł wzrok i ujrzał wesołość w jej oczach. Wbrew jego woli na twarzy powoli wykwitł mu uśmiech. Wreszcie Robert roześmiał się.

— Och, myślę, że te cholerne ptaszyska nie są wcale takie głupie. Wolą mieć się na baczności, nie?

Athaclena potrząsnęła głową. Jej korona uformowała glif uznania, na tyle prosty, by mógł go wykennować.

— Nie, Robercie. Nie są głupie. Umknął im jednak co najmniej jeden człowiek, więc ich kłopoty jeszcze się nie skończyły.

Mała neoszympansia kurierka przeniosła wzrok z Tymbrimki na człowieka i westchnęła. Wszystko to brzmiało dla niej groźnie, a nie zabawnie. Nie rozumiała, dlaczego się uśmiechają.

Zapewne kryło się w tym coś subtelnego i skomplikowanego. Humor klasy opiekunów… suchy i intelektualny. Niektóre z szymów grały w tej lidze, dziwne neoszympansy, różniące się od pozostałych nie tyle inteligencją, co czymś innym, znacznie trudniejszym do zdefiniowania.

Nie zazdrościła tym szymom. Odpowiedzialność była czymś straszliwym, budzącym większy lęk niż perspektywa walki z potężnym nieprzyjacielem czy nawet śmierć.

Ją przerażała możliwość, ze zostanie sama. Mogła nie rozumieć, dlaczego tych dwoje się śmieje, dobrze jednak było słyszeć ich śmiech.


Kurierka wyprostowała się nieznacznie, gdy Athaclena odwróciła się z powrotem ku niej, by przemówić.

— Chcę, by porucznik Benjamin złożył mi raport osobiście. Czy zechcesz także przekazać moje podziękowania doktor Soo i poprosić ją, by przyszła do nas, do komnaty operacyjnej?

— Tak jest, ser! — szymka zasalutowała i oddaliła się biegiem.

— Robercie? — zapytała Athaclena. — Z chęcią usłyszeć twój opinię.

Podniósł wzrok, z nie widzącym wyrazem twarzy.

— Za minutkę, Clennie. Zjawię się w operacyjnej. Chcę tylko najpierw coś dokładnie przemyśleć.

— Dobra — Athaclena skinęła głową. — Zobaczymy się wkrótce.

Odwróciła się i podążyła za kurierką wzdłuż wyrzeźbionego przez wodę korytarza oświetlonego przez rozmieszczone w dużych odległościach od siebie słabe żarówki oraz wilgotne odblaski na ociekających wodą stalaktytach.


Robert spoglądał za nią aż do chwili, gdy zniknęła z pola widzenia. Zamyślił się w niemal całkowitej ciszy.

Dlaczego Gubru uparcie dokonują ataków gazowych na góry, choć wykurzyli już z nich prawie wszystkich ludzi? To musi być potwornie kosztowne, nawet jeśli ich gazowe roboty opadają tylko na miejsca, w których odkrywają obecność Ziemian.

I w jaki sposób są w stanie odnaleźć budynki, pojazdy, a nawet samotne szymy bez względu na to, jak dobrze są one ukryte?

W tej chwili nie jest ważne, że puszczają gaz na nasze obozy na powierzchni. Te roboty są prostymi maszynami i nie wiedzą, że w tej dolinie szkolimy armię. Czują po prostu: „Ziemianie!” — po czym nurkują, by wykonać swe zadanie i odlatują w dalszą drogę.

Co się jednak stanie, gdy rozpoczniemy operacje i przyciągniemy uwagę samych Gubru? Nie możemy sobie pozwolić na to, by mogli nas wtedy wykryć.

Istniał też jeszcze jeden bardzo zasadniczy powód, by znaleźć odpowiedzi na te pytania.

Dopóki to trwa, jestem uwięziony tu, na dole!

Robert nasłuchiwał cichego plusku kropelek wody kapiących z pobliskiej ściany. Myślał o nieprzyjacielu.

Wypadki na Garthu były najwyraźniej niczym więcej niż potyczką w porównaniu z większymi bitwami rozdzierającymi na strzępy pięć Galaktyk. Gubru nie byli w stanie po prostu zagazować całej planety. Byłoby to zdecydowanie nazbyt kosztowne, jak na ten prowincjonalny teatr działań.

Dlatego właśnie wypuszczono rój tanich, głupich, lecz efektywnych samonaprowadzających się na cel robotów, by wykrywały wszystko, co nie było naturalne dla Garthu… wszystko, co miało woń Ziemi. W tej chwili ofiarą niemal każdego ataku padały jedynie poirytowane, urażone szymy — odporne na gaz zniewalający — oraz puste budynki na całej planecie.

Utrudniało im to życie, i to skutecznie. Trzeba było znaleźć sposób, by położyć temu kres.

Robert wyciągnął kartkę papieru z teczki leżącej na końcu stołu. Wypisał na niej najbardziej prawdopodobne sposoby, jakich mogły używać gazowe roboty celem wykrycia Ziemian na obcej planecie.




OBRAZOWANIE OPTYCZNE

PODCZERWONE PROMIENIOWANIE CIAŁA

DETEKCJA REZONANSOWA

PSI

SKRĘT RZECZYWISTOŚCI



Żałował, że odbył tak wiele kursów z zakresu administracji, a tak mało z galaktycznej techniki. Był pewien, że w liczących sobie gigalata archiwach Wielkiej Biblioteki można było znaleźć wiele metod wykrywania poza tymi pięcioma. A jeśli, na przykład, roboty naprawdę potrafiły „wyniuchać” terrański zapach, wytropić wszystko, co ziemskie, za pomocą zmysłu węchu?

Nie. Robert potrząsnął głową. Był taki moment, w którym trzeba było zamknąć listę, rezygnując z rzeczy, które były w oczywisty sposób śmieszne. A przynajmniej zostawiając je jako ostatnią deskę ratunku.

Buntownicy posiadali uratowaną z ruin Centrum Howlettsa pikofilię Biblioteki. Mógł spróbować z niej skorzystać, lecz szansę, że będzie zawierała jakieś pozycje o znaczeniu militarnym, były i raczej niewielkie. To była maleńka filia, nie obejmująca sobą więcej informacji niż wszystkie książki napisane przez przedkontaktową ludzkość, a jej specjalnością były dziedziny Wspomagania i inżynierii genetycznej.

Być może moglibyśmy wystąpić do Centralnej Biblioteki Obwodu na Tanith, by dokonała przeglądu piśmiennictwa.

Robert uśmiechnął się na tę pełną ironii myśl. Teoretycznie nawet uwięzieni przez najeźdźcę mieli prawo zwrócić się do Galaktycznej Biblioteki, kiedy tylko zechcą. Był to element Kodeksu Przodków.

Jasne! Zachichotał, wyobraziwszy to sobie. Po prostu pójdziemy sobie do okupacyjnej kwatery głównej Gubru i zażądamy, by przekazali nasz wniosek na Tanith… prośbę o informację na temat ich własnej techniki militarnej!

Mogliby nawet tak zrobić. Ostatecznie przy wrzeniu, jakie obecnie panuje w galaktykach. Biblioteka musi być zalana zapytaniami. Prędzej czy później dotarliby do naszej prośby, może kiedyś w następnym stuleciu.

Przejrzał listę. O tych środkach przynajmniej słyszał bądź coś o nich wiedział.

Możliwość pierwsza: Mógł krążyć nad nimi satelita wyposażony w zaawansowane zdolności obrazowania optycznego, który dokonywał przeglądu Garthu akr za akrem, wyszukując regularne kształty, które sygnalizowały obecność budynków lub pojazdów. Owo urządzenie kierowało gazowe roboty ku ich celom.

To było wykonalne, dlaczego jednak raz za razem bombardowano te same miejsca? Czy taki satelita nie posiadał pamięci? Ponadto jak mógł on wysyłać roboty-bombowce nawet przeciwko izolowanym grupom szymów wędrujących pod osłoną gęstych kor drzew?

Odwrotne rozumowanie miało zastosowanie w przypadku kierowania się podczerwienią. Maszyny nie mogły się samonaprowadzać na ciepło ciała, gdyż, na przykład, bezzałogowe gubryjskie samoloty wciąż opadały na puste budynki, zimne i opuszczone już od wielu tygodni.

Robertowi brakowało wiedzy, by wyeliminować wszystkie możliwości na liście. Z pewnością nie wiedział prawie nic o psi i jego niesamowitym kuzynie, fizyce rzeczywistości. Po tygodniach spędzonych z Athacleną zaczęły otwierać się przed nim drzwi, było jednak jeszcze daleko do tego, by stał się czymś więcej niż całkowitym nowicjuszem w dziedzinie, która wciąż wywoływała u wielu ludzi i szymów przesądny dreszcz.

Cóż, dopóki muszę tkwić tu pod ziemią, mogę równie dobrze poszerzyć swą edukację.

Zaczął podnosić się z miejsca z zamiarem przyłączenia się do Athacleny i Benjamina. Nagle zatrzymał się. Spojrzawszy na listę możliwości, zdał sobie sprawę, że istnieje jeszcze jedna, którą pominął.

…Sposób, który umożliwił Gubru tak łatwe przedarcie się przez nasze linie obronne podczas inwazji… Sposób, który pozwala im znajdować nas raz za razem, bez względu na to, gdzie się ukrywamy. Sposób, dzięki któremu udaremniają wszystkie nasze posunięcia.

Nie chciał tego robić, uczciwość jednak zmusiła go, by ponownie ujął pisak w rękę.

Napisał tylko jedno słowo.




ZDRADA




33. Fiben

Tego popołudnia Gailet zabrała Fibena na przechadzkę po Port Helenia, a przynajmniej po tej jego części, do której najeźdźcy nie zakazali wstępu neoszympansiej populacji.

Trawlery rybackie nadal przybijały i odbijały od doków w południowej dzielnicy miasta. Teraz jednak ich załogi składały się wyłącznie z szymskich marynarzy. Mniej niż połowa ich zwykłej liczby wyruszała w morze, omijając szerokim łukiem gubryjski statek-fortecę zamykający połowę wyjścia z Zatoki Aspinal.

Na targowiskach dostrzegali, że niektórych towarów jest pod dostatkiem, gdzieniegdzie jednak widniały opustoszałe półki, opróżnione niemal do czysta z powodu braków w zaopatrzeniu bądź wykupu. Niektóre produkty, jak piwo i ryby, wciąż można było kupić za kolonialne pieniądze, lecz by dostać mięso lub świeże owoce potrzebna była emitowana przez Galaktów tymczasowa waluta w kapsułkach. Poirytowani sprzedawcy zaczęli już pojmować znaczenie archaicznego terminu „inflacja”.

Jak się zdawało, jakaś połowa populacji pracowała dla najeźdźców. Na południe od zatoki, niedaleko kosmoportu, wznoszono fortyfikacje. Wykopy świadczyły o potężniejszych konstrukcjach, które miały dopiero się pojawić. Plakaty rozlepiane wszędzie w mieście przedstawiały uśmiechnięte neoszympansy i obiecywały powrót obfitości, gdy tylko w obiegu znajdzie się wystarczająca ilość „odpowiednich” pieniędzy. Solidna praca przybliży nadejście tego dnia, obiecywano. — No i jak? Zobaczyłeś już wystarczająco wiele? — zapytała jego przewodniczka.

Fiben uśmiechnął się.

— Bynajmniej. W gruncie rzeczy dotknęliśmy tylko powierzchni.

Gailet wzruszyła ramionami i pozwoliła mu iść przodem.

Cóż — pomyślał, spoglądając na kiepsko zapełnione półki na rynku — dietetycy wciąż powtarzają, że my, neoszympansy, jemy więcej mięsa niż jest to dla nas zdrowe… znacznie więcej niż mogliśmy go zdobyć w dawnych, dzikich dniach. Może przyniesie nam to coś dobrego.

Na koniec trasa wędrówki zaprowadziła ich do dzwonnicy wznoszącej się ponad collegem Port Helenia. Jego tereny były mniejsze niż uniwersytetu na wyspie Ciimar. Fiben nie tak dawno brał udział w odbywających się tu konferencjach ekologicznych, znał więc drogę.

Gdy przyjrzał się szkole, ujrzał coś, co wydało mu się bardzo dziwne.

Nie chodziło tylko o gubryjski czołg poduszkowy okopany na szczycie wzgórza, czy nowe, brzydkie ogrodzenie, które dotykało północnej krawędzi terenów college’u na drodze wiodącej wokół miasta, lecz raczej o coś, co dotyczyło samych studentów i wykładowców.

Szczerze mówiąc, zaskoczyło go, że w ogóle ich tu zobaczył!

Rzecz jasna, były to wyłącznie szymy. Fiben spodziewał się znaleźć w Port Helenia getta lub obozy koncentracyjne zatłoczone ludzką populacją kontynentu. Ostatnich melów i fem przeniesiono jednak na wyspy kilka dni temu. Ich miejsce zajęły tysiące szymów napływających z dalej położonych terenów, między innymi tych, które okazały się wrażliwe na gaz zniewalający, wbrew zapewnieniom najeźdźców, że nie jest to możliwe.

Wszystkim im podano antidotum, wypłacono niewielkie, symboliczne odszkodowanie i skierowano do pracy w mieście.

Tutaj jednak, w college’u, wszystko wydawało się spokojne i zdumiewająco bliskie normalności. Gdy Fiben i Gailet spoglądali ze szczytu dzwonnicy, szeny i szymki w dole chodziły tam i z powrotem w czasie przerwy w wykładach. Nosiły książki, rozmawiały ze sobą cichymi głosami i jedynie od czasu do czasu rzucały ukradkowe spojrzenia w kierunku nieziemskich krążowników, które przelatywały nad nimi z warkotem mniej więcej co godzinę.

Fiben potrząsnął głową, zdumiony, że w ogóle chciało im się to robić.

To fakt, że ludzie słynęli z liberalnego podejścia do Wspomagania. Traktowali swych podopiecznych jak niemal równych sobie, na przekór galaktycznej tradycji, która była daleko mniej wielkoduszna. Starsze klany Galaktów mogły spoglądać na to z dezaprobatą, lecz przedstawiciele szymów i delfinów brali u boku swych opiekunów udział w obradach Rady Terrageńskiej. Podopiecznym gatunkom podarowano nawet na własność kilka statków międzygwiezdnych.

Ale college bez ludzi?

Fiben zastanawiał się dotąd, dlaczego najeźdźcy pozostawiają tak wiele swobody populacji szymów, jedynie w rzadkich przypadkach dokonując manipulacji w idiotyczny sposób, jak w „Małpim Gronie”.

Teraz doszedł do wniosku, że już zna powód.

— Mimikra! Muszą myśleć, że my udajemy! — mruknął na wpół głośno.

— Co powiedziałeś? — Gailet spojrzała na niego. Zawarli rozejm, by wykonać zadanie, najwyraźniej jednak nie podobało się jej, że musiała spędzić cały dzień, służąc mu za przewodnika.

Fiben wskazał na studentów.

— Powiedz mi, co widzisz tam na dole.

Popatrzyła na niego spode łba, po czym westchnęła i wychyliła się do przodu, by przyjrzeć się lepiej.

— Widzę, jak profesor Jimmie Sung wychodzi z sali wykładowej, tłumacząc coś grupie studentów — uśmiechnęła się blado. — To zapewne historia galaktyczna dla średnio zaawansowanych. Asystowałam mu kiedyś podczas tych wykładów i dobrze pamiętam ten wyraz niepewności na twarzach studentów.

— Dobrze. To widzisz ty. A teraz popatrz na to oczyma Gubru.

Gailet zmarszczyła brwi.

— Co masz na myśli?

Fiben ponownie wskazał ręką w tamtą stronę.

— Pamiętaj, że zgodnie z galaktyczną tradycją my, neoszympansy, mając niewiele ponad trzysta lat, jako podopieczny gatunek rozumny — tylko trochę więcej niż delfiny — dopiero rozpoczynamy nasz trwający sto tysięcy lat okres stażu i terminowania u człowieka. Pamiętaj też, że wielu nieziemniackich fanatyków okrutnie nie znosi ludzi. Mimo to jednak musiano im przyznać status opiekunów i wszystkie związane z tym przywileje. Dlaczego? Dlatego, że jeszcze przed Kontaktem wspomogli szymy i delfiny! W ten sposób zdobywa się status w Pięciu Galaktykach. Trzeba mieć podopiecznych i być głową klanu.

Gailet potrząsnęła głową.

— Nie rozumiem, do czego zmierzasz. Po co tłumaczysz mi oczywiste sprawy?

Najwyraźniej nie spodobało jej się, że udzielał jej wykładu pochodzący z prowincji szym, który nawet nie zrobił doktoratu.

— Pomyśl! W jaki sposób ludzie zdobyli swój status? Pamiętasz jak to się odbyło, wtedy w dwudziestym drugim wieku? Fanatycy zostali przegłosowani w sprawie uznania neoszympansów i neodelfinów za istoty rozumne — Fiben zamachał ręką. — Było to mistrzowskie posunięcie dyplomatyczne przeprowadzone przez Katenów, Tymbrimczyków i innych umiarkowanych, zanim ludzie w ogóle zorientowali się, o co idzie spór!

Twarz Gailet przybrała sardoniczny wyraz. Fiben przypomniał sobie, że jej specjalnością jest socjologia galaktyczna.

— Oczywiście, ale…

— Stało się to fait accompli. Niemniej Gubru, Soranom i innym fanatykom nie musiało się to spodobać. Nadal uważają nas za niewiele lepszych od zwierząt. Muszą w to wierzyć, gdyż w przeciwnym razie ludzie zasłużyliby na miejsce w galaktycznym społeczeństwie równe większości pozostałych klanów, a nawet wyższe od wielu z nich!

— Nadal nie rozumiem, dokąd…

— Popatrz na dół — Fiben wskazał ręką. — Popatrz oczyma Gubru i powiedz mi, co widzisz!

Gailet Jones przyjrzała się pilnie Fibenowi. Na koniec westchnęła.

— Cóż, jeśli nalegasz.

Odwróciła się, by ponownie spojrzeć na dziedziniec.

Milczała przez dłuższy czas.

— Nie podoba mi się to — powiedziała wreszcie. Fiben niemal jej nie słyszał. Podszedł do niej, by stanąć bliżej.

— Powiedz mi, co widzisz.

Odwróciła wzrok, więc ubrał to w słowa za nią.

— Widzisz bystre, dobrze wytresowane zwierzęta. Stworzenia, które naśladują zachowanie swych panów. Zgadza się? Spoglądając oczyma Galakta, widzisz sprytne imitacje ludzkich profesorów i studentów… repliki lepszych czasów, odgrywane w zabobonny sposób przez wierne…

— Przestań! — krzyknęła Gailet, zakrywając uszy. Odwróciła się gwałtownie w stronę Fibena z płonącymi oczyma. — Nienawidzę cię!

Fiben zastanowił się nad tym. Powiedział jej przykre słowa. Czy po prostu chciał się odegrać za ból i upokorzenia, jakie cierpiał przez ostatnie trzy dni, po części z jej powodu?

A jednak nie. Trzeba jej było pokazać, jak wygląda ich lud w oczach nieprzyjaciela! W przeciwnym razie nie mogłaby się nauczyć, w jaki sposób z nim walczyć.

Och, mógł się usprawiedliwić, nie ma sprawy.

Niemniej — pomyślał Fiben — nigdy nie jest przyjemne, gdy nienawiścią darzy cię ładna dziewczyna.

Gailet Jones oparła się bezwładnie o jeden z filarów podtrzymujących dach dzwonnicy.

— Och, Ifni i Goodall — zapłakała w złożone dłonie. — Co, jeśli oni mają rację! Co, jeśli to prawda?



34. Athaclena

GIif paraphrenll unosił się ponad śpiącą dziewczyną — wiszący w powietrzu obłok niepewności, który drżał w pogrążonej w ciemności komnacie.

Był to jeden z Glifów Losu. Paraphrenll wiedziało, co mu przyniesie przyszłość — co było nieuniknione — lepiej niż jakakolwiek żywa istota próbująca przewidzieć swój los..

Mimo to próbowało uciec. Nie mogło zrobić nic innego. Taka była prosta, czysta, niemożliwa do uniknięcia natura paraphrenll.

Glif unosił się ku górze w sennym oparze niespokojnej drzemki Athacleny aż do chwili, gdy jego nerwowa krawędź dotknęła lekko skalnego sklepienia. W tej samej chwili cofnął się przed parzącą realnością wilgotnego kamienia i opadł szybko z powrotem w kierunku miejsca swych narodzin.

Głowa Athacleny wstrząsnęła się lekko na poduszce. Jej oddech stał się szybszy. Paraphrenll zamigotało w tłumionej panice tuż ponad nią.

Bezkształtny senny glif zaczął się przemieniać. Jego amorficzne błyskanie przybrało stopniowo symetryczny kształt twarzy.

Paraphrenll stanowiło esencję. Destylat. Jego tematem był opór przeciwko temu, co nieuniknione. Wiło się i dygotało, by powstrzymać zmianę. Twarz zniknęła na chwilę. Tutaj, ponad źródłem, grożące mu niebezpieczeństwo było największe. Paraphrenll pognało przed siebie, w kierunku skrytego za zasłoną wyjścia, po to tylko, by zatrzymać się nagle, jak gdyby trzymały je na uwięzi naprężone nici.

Glif rozciągał się i cieniał, usiłując się uwolnić. Ponad głową śpiącej dziewczyny smukłe witki zafalowały w pościgu za zdesperowaną kapsułką psychicznej energii, ściągając ją ku sobie, ku sobie.

Athaclena, drżąc, westchnęła. Przez bladą, niemal półprzezroczystą skórę dziewczyny przebiegł dreszcz, gdyż jej ciało wyczuło jakieś niebezpieczeństwo i przygotowało się do dokonania poprawek. Nie nadeszły jednak żadne rozkazy. Brak było planu. Hormony i enzymy nie miały motywu, wokół którego mogłyby budować.

Witki sięgnęły na zewnątrz, złapały pamphrenll i przyciągnęły je bliżej. Zebrały się wokół opierającego się symbolu niczym palce pieszczące glinę, kształtując określoność z nieokreśloności, formę z surowego przerażenia.

Wreszcie opadły, odsłaniając to, czym stało się pamphrenll… twarzą uśmiechającą się z uciechy. Jej kocie oczy błyszczały. Jej uśmiech nie wyrażał sympatii.

Athaclena jęknęła.

Pojawiła się szczelina. Twarz podzieliła się wzdłuż środka i obie jej połowy oddaliły się od siebie. Nagle pojawiły się dwie twarze!

Oddech Athacleny stał się szybki i urywany.

Dwa kształty rozszczepiły się wzdłuż i stały czterema. Zdarzyło się to jeszcze raz, osiem… i jeszcze raz… szesnaście. Twarze mnożyły się, śmiejąc się bezgłośnie, lecz na całe gardło.

— Och-och!

Oczy Athacleny otworzyły się. Lśniły opalizującym, chemicznym światłem strachu. Usiadła dysząc i ściskając koce, po czym zaczęła się gapić na małe podziemne, pomieszczenie. Rozpaczliwie pragnęła ujrzeć coś realnego — swoje biurko czy słaby blask żarówki przesączający się z korytarza przez zasłonę w wejściu. Wciąż wyczuwała to, co wylęgło się z praphrenll. Teraz, gdy się obudziła, rozpraszało się już, jednak powoli, zbyt powoli! Zdawało jej się, że jego śmiech kołysze się w rytm uderzeń serca. Athaclena wiedziała, że zasłonięcie uszu nic tu nie pomoże.

Czy to było to, co ludzie nazywali przerażającym snem? Koszmarem? Athaclena słyszała jednak, że są to blade wyobrażenia, wyśnione zdarzenia i zniekształcone sceny wywodzące się z życia codziennego, o których z reguły zapominano po prostu po obudzeniu.

Wszystko, co widziała i wyczuwała w pokoju, nabierało stopniowo realności. Śmiech jednak nie zniknął ot tak sobie, pokonany. Zlał się ze ścianami i — jak wiedziała — wtopił w nie. Czekał na szansę powrotu.

— Tutsunucann — westchnęła głośno. Po tygodniach mówienia wyłącznie w anglicu tymbrimski dialekt zabrzmiał dla niej dziwacznie i nosowo.

Glif śmiejącego się, tutsunucann, nie zechce odejść. Nie zrobi tego dopóki coś się nie odmieni, lub jakiś ukryty pomysł nie stanie się postanowieniem, które — z kolei — musi przekształcić się w żart.

A dla Tymbrimczyków żarty nie zawsze były śmieszne.

Athaclena siedziała nieruchomo, dopóki falujące pomszenia pod jej skórą nie uspokoiły się. Nieproszona aktywność gheer rozpraszała się stopniowo.

Nie potrzebuję was — powiedziała enzymom. — Nie ma niebezpieczeństwa. Idźcie sobie i zostawcie mnie w spokoju.

Maleńkie węzły przekształcające stanowiły część jej życia od czasów, gdy była dzieckiem. Niekiedy bywały zawadą, lecz często były niezbędne. Dopiero od chwili przybycia na Garth zaczęły wyobrażać sobie małe, płynne organy jako drobne, podobne do myszy stworzenia lub niewielkie, pracowite gnomy, które pośpiesznie dokonywały nagłych przekształceń wewnątrz jej ciała, gdy tylko zaistniała taka potrzeba.

Cóż za dziwaczny sposób patrzenia na naturalną funkcję organizmu! Wiele tymbrimskich zwierząt również posiadało tę zdolność. Rozwinęła się ona w lasach jej ojczystego świata na długo zanim przybyli gwiezdni wędrowcy, Caltmourowie, by obdarzyć jej przodków mową i prawem.

To właśnie było to, rzecz jasna… powód, dla którego nigdy nie porównywała węzłów do małych, pracowitych stworzeń, zanim nie przybyła na Garth. Przed Wspomaganiem jej przedrozumni przodkowie nie byli w stanie dokonywać barokowych porównań, zaś po Wspomaganiu znali naukową prawdę.

Och, ale ludzie… terrańskie dzikusy… osiągnęły inteligencję bez przewodnictwa. Nie podano im odpowiedzi jak dziecku, które otrzymuje wiedzę od rodziców i nauczycieli. Osiągnęli świadomość pełni ignorancji i przez długie tysięciecia błądzili na oślep w ciemności.

Ponieważ potrzebowali wyjaśnień, a nie mogli ich otrzymać, popadli w nawyk wymyślania ich! Athaclena przypomniała sobie, jak się ubawiła… ubawiła, czytając o niektórych z nich.

Chorobę wywoływały „wyziewy” lub nadmiar żółci albo klątwa rzucona przez wroga… Słońce jeździło po niebie w wielkim rydwanie… O biegu historii przesądzały czynniki ekonomiczne…

Zaś wewnątrz ciała zamieszkiwał animus…

Dotknęła pulsującego węzła poniżej żuchwy i poderwała się, gdy wydało się jej, że niewielka wyniosłość pierzcha przed nią niczym jakieś małe, płochliwe stworzenie. To było przerażające wyobrażenie, ta przenośnia, bardziej przerażające niż tutsunucann, gdyż wtargnęło do wnętrza jej ciała, jej poczucia własnego „ja”!

Athaclena jęknęła i skryła twarz w dłoniach.

Zwariowani Ziemianie! Co oni ze mną zrobili!

Przypomniała sobie, jak ojciec nakazał jej, by dowiedziała się więcej o obyczajach ludzi celem przezwyciężenia swoich dziwnych obaw dotyczących mieszkańców Soi III. Co jednak się wydarzyło? Stwierdziła, że jej przeznaczenie splotło się z ich przeznaczeniem i nie leżało już w jej mocy zapanować nad nim.

— Ojcze — powiedziała na głos w siódmym galaktycznym. — Boję się.

Jedyne, co jej po nim pozostało, to wspomnienie. Nawet słaby błysk nahakieri, który poczuła, gdy płonęło Centrum Howlettsa, był nieosiągalny. Być może zniknął. Nie mogła zejść w dół, by poszukać jego korzeni swymi własnymi, gdyż czaiło się tam tutsunucann, niczym jakaś podziemna bestia, która czekała tylko, by ją capnąć.

Znowu przenośnie — zdała sobie sprawę. — Moje myśli wypełniają się nimi, podczas gdy me własne glify przerażają mnie!

Poruszenie w korytarzu na zewnątrz sprawiło, że podniosła głowę. Zasłonę odsunięto na bok i do pokoju wtargnął wąski trapez światła. Na tle słabego poblasku rysowała się lekko krzywonoga sylwetka szyma.

— Przepraszam, mizz Athacleno, ser. Przykro mi, że zawracam pani głowę w czasie przeznaczonym na odpoczynek, ale pomyśleliśmy sobie, że chciałaby pani się o tym dowiedzieć.

— Słu… — Athaclena przełknęła ślinę. Zadrżała i skoncentrowała się na anglicu. — Słucham? O co chodzi?

Szym postąpił naprzód, zasłaniając częściowo światło.

— O kapitana Oneagle’a, ser. Oba… obawiam się, że nigdzie nie możemy go znaleźć. Athaclena mrugnęła.

— Roberta?

Szym skinął głową.

— Nie ma go, ser. Po prostu zniknął!



35. Robert

Leśne zwierzęta, drżąc, przystawały i nasłuchiwały wszystkim zmysłami. Narastający szelest oraz dudnienie kroków niepokoiły je. Bez wyjątku umykały w bezpieczne miejsca i obserwowały z ukrycia, jak wysokie zwierzę przebiegało obok nich, skacząc po głazach, kłodach i miękkiej, leśnej glebie.

Zaczęły już przywyczajać się do mniejszego dwunożnego rod zaju i do znacznie większego, który pochrapywał i poruszał się powłóczystym krokiem równie często na trzech kończynach, jak na dwóch. Tamte istoty przynajmniej były pokryte włosami i pachniały jak zwierzęta. Ta jednak była inna. Biegła, ale nie polowała. Ścigano ją, nie próbowała jednak zgubić pogoni. Była ciepłokrwista, lecz gdy odpoczywała, leżała w otwartym słońcu południa, gdzie normalnie zapuszczały się jedynie zwierzęta dotknięte szaleństwem.

Małe miejscowe stworzonka nie skojarzyły biegnącej istoty z tym rodzajem, który latał wokoło skryty w metalu i plastiku o ostrym zapachu, gdyż tamten typ zawsze robił mnóstwo hałasu i cuchnął owymi rzeczami.

To stworzenie jednak… to stworzenie biegło bez ubrania.

— Kapitanie, proszę się zatrzymać!

Robert wskoczył na kolejny głaz skalnego osypiska i oparł się o inny, by złapać oddech. Popatrzył w dół, na ścigającego.

— Zmęczyłeś się, Benjaminie?

Szymski oficer dyszał pochylony, z obiema rękami wspartymi na kolanach. Dalej w dół na zboczu leżała reszta ekipy poszukiwawczej. Niektórzy spoczywali na plecach, niezdolni niemal się poruszyć.

Robert uśmiechnął się. Musiało im się zdawać, że łatwo będzie go schwytać. Ostatecznie szymy czuły się w lesie jak w domu, zaś każdy z nich — nawet szymka — byłby wystarczająco silny, by złapać go i unieruchomić, aby reszta mogła go zawlec do domu.

Robert jednak wszystko sobie zaplanował. Trzymał się otwartej przestrzeni i rozgrywał pościg tak, by wykorzystać swój dłuższy krok.

— Kapitanie Oneagle… — spróbował ponownie Benjamin, z trudem łapiąc oddech. Spojrzał w górę i postąpił krok naprzód. — Kapitanie Oneagle, proszę pana. Nie jest pan zdrowy.

— Czuję się świetnie — oznajmił Robert, kłamiąc tylko odrobinę. W rzeczywistości nogi mu drżały i zaczynały go łapać skurcze, płuca miał w ogniu, zaś prawa ręka swędziała go na całym odcinku, z którego odłupał i zdarł gips.

Dochodziły jeszcze jego bose stopy…

— Posłuż się analizą logiczną, Benjaminie — powiedział. — Udowodnij mi, że jestem chory, a wtedy może udam się w twoim towarzystwie do tych cuchnących jaskiń.

Benjamin spojrzał w górę na niego, mrugając powiekami. Wzruszył ramionami. Najwyraźniej był skłonny spróbować każdej możliwości. Robert udowodnił im, że nie zdołają go doścignąć. Może logika poskutkuje.

— No więc, ser — Benjamin oblizał wargi. — Po pierwsze fakt, że nie ma pan żadnego ubrania.

Robert skinął głową.

— Świetnie, zmierzaj prosto do celu. Mogę nawet tymczasowo przyjąć, że najprostszym i najbardziej oszczędnym wyjaśnieniem faktu mojej nagości byłoby założenie, że odbiła mi szajba. Zastrzegam sobie jednak prawo do przedstawienia alternatywnej teorii.

Szym zadrżał, gdy zobaczył uśmiech Roberta. Ten nie mógł mu nie współczuć. Z jego punktu widzenia wypadki zmierzały ku tragedii, a on nie mógł zrobić nic, by temu zapobiec.

— Mów dalej, proszę — nalegał Robert.

— Bardzo dobrze — Benjamin westchnął. — Po drugie, ucieka pan od szymów znajdujących się pod pańskim dowództwem. Opiekun obawiający się własnych lojalnych podopiecznych nie może w pełni panować nad sobą.

Robert skinął głową.

— Podopiecznych gotowych wsadzić swego opiekuna w kaftan bezpieczeństwa i napompować go środkiem rozweselającym, kiedy tylko będą mieli okazję? Nic z tego, Ben. Jeśli przyjmiesz moje założenie, że robię to z określonych powodów, wtedy logicznie z tego wynika, że będę się starał powstrzymać was przed ściągnięciem mnie z powrotem.

— Hm… — Benjamin zbliżył się o krok. Robert od niechcenia cofnął się o jeden głaz wyżej. — Pański powód mógłby być fałszywy — odważył się powiedzieć Benjamin. — Nerwica broni się poprzez racjonalizacje mające wytłumaczyć dziwaczne zachowanie. Chora osoba naprawdę wierzy…

— Trafny argument — zgodził się radosnym głosem Robert. — Przyjmijmy, na potrzeby dalszej dyskusji, że moje powody są w rzeczywistości racjonalizacjami niezrównoważonego umysłu. Czy zechcesz w zamian rozważyć ewentualność, że mogą być uzasadnione?

Wargi Benjamina wykrzywiły się.

— Przebywając na zewnątrz, łamie pan rozkazy!

Robert westchnął.

— Rozkazy wydane przez nieziemskiego cywila terrageńskiemu oficerowi? Szymie Benjaminie, zaskakujesz mnie! Zgadzam się, że Athaclena powinna organizować doraźny ruch oporu. Wydaje się, że ma do tego dryg, a szymy ją uwielbiają. Ja jednak postanowiłem działać niezależnie. Wiesz, że mam do tego prawo.

Frustracja Benjamina była wyraźnie widoczna. Wydawało się, że szym zaraz zaleje się łzami.

— Ale tu grozi panu niebezpieczeństwo!

Nareszcie. Robert zastanawiał się, jak długo Ben zdoła bawić się logiką, podczas gdy całe jego jestestwo musiało drżeć z obawy o bezpieczeństwo ostatniego przebywającego na wolności człowieka. Robert wątpił, by w podobnej sytuacji wielu ludzi mogło spisać się lepiej.

Miał właśnie zamiar powiedzieć coś w tym sensie, gdy Benjamin poderwał nagle głowę. Szym podniósł rękę do ucha, słuchając małego odbiornika. Na jego twarzy pojawił się wyraz trwogi.

Pozostałe szymy musiały odebrać ten sam meldunek, gdyż podniosły się chwiejnie na nogi, spoglądając w górę na Roberta z narastającym przerażeniem.

— Kapitanie Oneagle, centrala zgłasza akustyczne cechy charakterystyczne dla celu w kierunku północno-wschodnim. Gazowe roboty!

— Przewidywany czas przybycia?

— Cztery minuty! Kapitanie, proszę, czy zechce pan teraz pójść z nami?

— Dokąd? — Robert wzruszył ramionami. — W żaden sposób nie zdołamy dotrzeć do jaskiń na czas.

— Możemy pana ukryć.

Sądząc jednak ze słyszalnego w jego głosie lęku, Benjamin najwyraźniej wiedział, że to nic nie da.

Robert potrząsnął głową.

— Mam lepszy pomysł. Oznacza on jednak, że trzeba przerwać naszą małą debatę. Musisz przyznać, że jestem tu z uzasadnionego powodu, szymie Benjaminie. Natychmiast!

Szym popatrzył na niego, po czym skinął niepewnie głową.

— Nie… nie mam wyboru.

— Świetnie — odrzekł Robert. — Teraz ściągaj ubranie.

— Sser?

— Zrzucaj łachy! I ten twój dźwiękowy odbiornik! Każ wszystkim w twojej grupie się rozebrać. Zdjąć wszystko! Jak kochacie waszych opiekunów, nie zostawiajcie na sobie nic poza skórą i włosami, a potem chodźcie razem ze mną na te drzewa na szczycie urwiska!

Robert nie czekał, aż mrugający powiekami szym potwierdzi odbiór niezwykłego rozkazu. Odwrócił się i ruszył w górę zbocza, oszczędzając bardziej tę stopę, która od chwili rozpoczęcia jego wczesnoporannego wypadu została bardziej pokaleczoną przez kamyki i gałązki.

— Ile zostało czasu? — zastanowił się. Nawet jeśli miał rację — a wiedział, że podejmuje straszliwe ryzyko — i tak będzie musiał wejść na maksymalną wysokość.

Nie mógł nie obserwować nieba w poszukiwaniu spodziewanych automatycznych bombowców. Zaabsorbowany tym, gdy już wszedł na szczyt, potknął się i padł na kolana. Otarł je sobie jeszcze bardziej, gdy czołgał się przez ostatnie dwa metry, by skryć się w cieniu najbliższego z karłowatych drzew. Według jego teorii nie miało to wielkiego znaczenia, czy się ukryje. Niemniej Robert szukał szczelnej zasłony. Gubryjskie maszyny mogły mieć proste optyczne detektory jako dodatek do ich głównych naprowadzających na cel urządzeń.

Słyszał w dole krzyki, dźwięki wydawane przez szymy pogrążone w zażartej kłótni. Nagle skądś z północy dobiegł słaby, jękliwy dźwięk.

Robert skrył się głębiej w krzakach, choć ostre gałązki drapały jego delikatną skórę. Serce zaczęło mu bić szybciej. W ustach mu zaschło. Jeśli się pomylił albo jeśli szymy postanowią zignorować jego rozkaz…

Jeśli zapomniał choć o jednym szczególe, wkrótce wyruszy w drogę do Port Helenia, by zostać internowanym lub też umrze. Tak czy inaczej zostawi Athaclenę samą, jako jedynego opiekuna w górach i spędzi pozostałe minuty bądź lata swego życia na przeklinaniu siebie jako cholernego durnia.

Może matka miała rację co do mnie. Może nie jestem niczym więcej niż bezużytecznym playboyem. Wkrótce się przekonamy.

Rozległ się grzechoczący dźwięk. To kamienie ześlizgiwały się w dół po osypisku. Pięć brązowych kształtów wpadło między listowie dokładnie w tej chwili, gdy zbliżający się jęk osiągnął crescendo. Pył z suchej gleby wbił się w górę. Szymy odwróciły się szybko. Patrzyły na to szeroko rozwartymi oczyma. Nieziemska maszyna dotarła do małej dolinki.

Robert odchrząknął z miejsca, w którym się ukrył. Szymy — najwyraźniej nie czujące się dobrze bez ubrania — poderwały zaskoczone.

— Hej, wy, lepiej wszystko wyrzućcie, w tym również wasze mikrofony. W przeciwnym razie idę sobie i zostawiam was tutaj. Benjamin żachnął się.

— Jesteśmy rozebrani — wskazał głową w stronę doliny. — Harry i Frank nie chcieli tego zrobić. Powiedziałem im, żeby wdrapali się na przeciwległe zbocze i trzymali z dala od nas.

Robert skinął głową. Wraz z towarzyszami obserwował, jak gazowy robot rozpoczyna akcję. Pozostali byli już świadkami tego zjawiska. Robert podczas jedynej okazji, jaką dotąd miał, ze względu na swój stan nie mógł się przyjrzeć. Teraz patrzył teraz bardziej niż tylko przelotnie zainteresowany.


Robot miał około pięćdziesięciu metrów długości. Nadano mu kształt kropli. Na jego tylnym, ostrym końcu obracały się powoli anteny przeszukujące. Gazowy robot przeleciał nad doliną od ich prawej strony ku lewej. Poruszone liście zaszeleściły pod jego pulsującymi grawitorami.

Wydawało się, że maszyna węszy, przelatując zygzakiem wzdłuż kanionu. Na chwilę zniknęła za łukiem sąsiednich wzgórz.

Jęk ucichł, lecz nie na długo. Wkrótce powrócił, a w chwilę później maszyna pojawiła się ponownie. Tym razem ciągnął się za nią ciemny, trujący obłok, kłębiąc się w jej śladzie torowym. Robot ponownie przeleciał wzdłuż wąskiej dolinki. Najgrubszą warstwę oleistego oparu pozostawił tam, gdzie szymy porzuciły swe ubrania ekwipunek.

— Mógłbym przysiąc, że tych minikomunikatorów nie da się wykryć — mruknął jeden z nagich szymów.

— Będziemy musieli wychodzić na zewnątrz zupełnie bez sprzętu elektronicznego — dodał następny nieszczęśliwym głosem, obserwując jak urządzenie zniknęło z pola widzenia. Dna doliny nie było już widać.

Benjamin spojrzał na Roberta. Obaj wiedzieli, że to jeszcze nieziemiec.

Wysoki jęk powrócił. Gubryjska maszyna ponownie zawróciła w ich stronę, tym razem na większej wysokości. Jej anteny przeszukujące badały wzgórza po obu stronach.

Zatrzymała się naprzeciwko nich. Szymy zamarły, jakby spoglądały prosto w oczy dosyć dużego tygrysa. Ten żywy obraz pozostawał przez chwilę bez ruchu. Następnie bombowiec zaczął się przemieszczać pod kątem prostym do swej dotychczasowej trasy.

Oddalając się od nich.

Po chwili przeciwległe zbocze spowił obłok czarnej mgły. Usłyszeli dobiegający stamtąd kaszel i głośne wyrzekania. Szymy, które się tam wdrapały, przeklinały gubryjski pogląd, że chemia oznacza lepsze życie.

Robot zaczął się wznosić w górę, zataczając coraz obszerniejszą spiralę. Było widoczne, że jego poszukiwania zaprowadzą go wkrótce na tę stronę, ponad Ziemian.

— Czy ktoś ma coś, czego nie zgłosił do oclenia? — zapytał oschłym tonem Robert.

Benjamin zwrócił się w stronę jednego z pozostałych neoszympansów. Strzelił palcami i wyciągnął rękę. Młodszy szym spojrzał na niego spode łba i otworzył dłoń. Zalśnił metal.

Benjamin chwycił łańcuszek z medalionem i podniósł się na chwilę, by go wyrzucić. Ogniwa lśniły przez krótki moment, po czym zniknęły w mrocznej mgle w dole zbocza.

— Może to nie było konieczne — stwierdził Robert. — Będziemy musieli eksperymentować, zostawiać rozmaite przedmioty w różnych miejscach, by się przekonać, które zostaną zaatakowane… — mówił w równym stopniu ze względu na morale, co na treść. Zarówno swoje morale, jak i ich. — Podejrzewam, że to coś prostego, często spotykanego, lecz sprowadzonego na Garth z zewnątrz, przez co jego rezonans jest pewną oznaką obecności Ziemian.

Benjamin i Robert spoglądali na siebie przez długą chwilę. Nit było trzeba żadnych słów. Trafne rozumowanie lub poszukiwanie usprawiedliwień. Następne dziesięć sekund pokaże, czy Robert miał rację, czy też popełnił katastrofalną pomyłkę.

Ta maszyna może wykrywać nas samych — pomyślał. — Ifni. A jeśli potrafią się nastroić na ludzkie DNA?

Robot krążył nad nimi. Zakryli uszy i mrugnęli, gdy pola odpychające połechtały ich zakończenia nerwowe. Robert poczuł falę deja vu, jak gdyby było to coś, przez co on i pozostali przechodzili już wiele razy w swych niezliczonych przeszłych życiach. Trzy szymy skryły głowy w ramionach i zaczęły skomleć.

Czy maszyna przystanęła? Robert poczuł nagle, że to zrobiła, że za chwilę…

Wtem minęła ich, targając wierzchołkami drzew w odległości dziesięciu metrów… dwudziestu… czterdziestu. Spirala poszukiwań rozszerzała się. Jękliwe dźwięki silników robota milkły powoli w oddali. Maszyna ruszyła w dalszą drogę, poszukując nowych celów.

Robert ponownie spojrzał Benjaminowi w oczy i mrugnął do niego.

Szym żachnął się. Najwyraźniej uważał, że człowiek nie powinien okazywać zadowolenia z tego tylko powodu, ze miał rację. Ostatecznie na tym polegało zajęcie opiekuna.

Liczył się również styl. Benjamin widać sądził, że Robert mógł wybrać bardziej dystyngowany sposób na udowodnienie swej tezy.


Ludzki młodzieniec postanowił wrócić do domu inną trasą, by uniknąć wszelkiego kontaktu z nadal świeżymi chemikaliami zniewalającymi. Szymy poświęciły trochę czasu na zebranie swych rzeczy i wytrząśnięcie z nich czarnego jak sadza proszku. Związały ekwipunek w toboły, nie założyły jednak z powrotem ubrań.

Nie chodziło tylko o to, że nie podobał im się obcy smród. Po raz pierwszy same przedmioty stały się podejrzane. Narzędzia i ubrania — symbole rozumności — okazały się zdrajcami, czymś, czemu nie można było ufać.

Ruszyli do domu nago.

Musiało upłynąć trochę czasu, zanim do małej dolinki powróciło życie. Nerwowym stworzeniom z Garthu nigdy nie wyrządziła krzywdy nowa, odrażająca mgła, która ostatnio w pewnych odstępach spływała z warczącego nieba, nie podobała im się ona jednak w równym stopniu, jak hałaśliwe, dwunogie stworzenia.

Niespokojnie, lękliwie, miejscowe zwierzątka przekradały się z powrotem na tereny, gdzie żerowały lub polowały.

Taka ostrożność zaznaczała się szczególnie silnie wśród ocalałych z bururalskiej grozy. Blisko północnego krańca dolinki stworzonka powstrzymały swą powrotną migrację i zaczęły nasłuchiwać, węsząc podejrzliwie.

Wiele z nich wycofało się wtedy. Na ów teren wkroczyło coś innego. Dopóki go nie opuści, nie będzie można powrócić do domu.

Ciemna postać zsunęła się ze skalistego zbocza. Posuwała się ostrożnie pomiędzy głazami, tam gdzie warstwa czarnego jak sadza osadu była najgrubsza. Gramoliła się śmiało na kamienie pośród zapadającego półmroku. Nie czyniła żadnych prób, by się ukryć, gdyż nie było tutaj niczego, co mogłoby jej zagrozić. Zatrzymała się na chwilę i rozejrzała się wkoło, jak gdyby czegoś szukała.

Coś zalśniło słabo w późnopopołudniowym słońcu. Stworzenie podeszło, powłócząc nogami, do błyszczącego przedmiotu — małego łańcuszka z wisiorkiem na wpół ukrytego wśród pokrytych pyłem skał — i podniosło go.

Przez chwilę siedziało wpatrzone w zgubioną pamiątkę. Wzdychało cicho, pogrążone w kontemplacji. Następnie odrzuciło lśniącą błyskotkę tam, gdzie uprzednio leżała, i ruszyło w dalszą drogę.

Dopiero gdy się oddaliło, leśne stworzonka dokończyły wreszcie swej powrotnej odysei, gnając ku sekretnym niszom i kryjówkom. W ciągu kilku minut zapomniały o zakłóceniach, które stały się odpadkami pozostałymi po zużytym dniu.

Pamięć była zresztą bezużytecznym obciążeniem. Zwierzęta miały na głowie ważniejsze sprawy niż zastanawianie się nad tym, co wydarzyło się godzinę temu. Nadchodziła noc, a to była poważna sprawa. Ściganie i uciekinier, jedzenie i pożywienie, życie i umieranie.



36. Fiben

— Musimy uderzyć w nich tak, by nie mogli wpaść na nasz ślad.

Gailet Jones siedziała po turecku na dywanie, zwrócona plecami do węgielków w kominku. Spojrzała w stronę doraźnego komitetu oporu i uniosła w górę palec.

— Ludzie na Ciimarze i innych wyspach nie mają żadnej ochrony przed odwetem. Skoro już o tym mowa, to samo dotyczy szymów mieszkających tu, w mieście. Musimy więc zacząć ostrożnie i skoncentrować się na zbieraniu informacji, zanim spróbujemy naprawdę zaszkodzić nieprzyjacielowi. Nie sposób przewidzieć, co zrobią Gubru, kiedy się zorientują, że mają do czynienia ze zorganizowanym ruchem oporu.

Fiben przyglądał się ze skrytego w cieniu końca pokoju, jak jeden z nowych przywódców komórek organizacyjnych, profesor z college’u, uniósł rękę.

— Ale jak mogą zagrozić zakładnikom, nie popadając w sprzeczność z Galaktycznymi Kodeksami Wojny? Chyba sobie przypominam, że gdzieś czytałem, iż…

— Doktorze Wald, nie możemy liczyć na Galaktyczne Kodeksy — przerwała mu jedna ze starszych szymek. — Po prostu nie znamy wszystkich ich subtelności i brak nam czasu, by je poznać!

— Moglibyśmy to sprawdzić — zasugerował niepewnie postarzały szym. — Miejska Biblioteka jest czynna.

— Aha — Gailet prychnęła pogardliwie. — Z tym, ze kieruje nią gubryjski bibliotekarz. Już widzę, jak proszę jednego z nich o wypis danych na temat wojny partyzanckiej!

— Cóż, teoretycznie…

Dyskusja toczyła się w ten sposób już od dość długiego czasu. Fiben kaszlnął, zakrywając usta pięścią. Wszyscy podnieśli wzrok. Odezwał się po raz pierwszy od chwili rozpoczęcia spotkania.

— To nieistotne — powiedział cicho. — Nawet gdybyśmy wiedzieli, że zakładnikom nic nie grozi. Gailet ma rację z całkiem innego powodu.

Szymka rzuciła na niego spojrzenie, na wpół podejrzliwa i być może nawet trochę dotknięta jego wsparciem.

Jest inteligentna — pomyślał — ale będziemy mieli trudności z porozumieniem.

— Musimy sprawić, by nasze pierwsze akcje wydały się mniej groźne niż faktycznie będą — ciągnął — ponieważ w tej chwili najeźdźcy są odprężeni, niczego nie podejrzewają i mają nas w całkowitej pogardzie. Z takim nastawieniem spotkamy się u nich tylko raz. Nie możemy tego zmarnować, zanim działań ruchu oporu nie uda się skoordynować i przygotować akcji. To oznacza, że nie możemy przedsięwziąć niczego na większą skalę, zanim nie otrzymamy wiadomości od pani generał.

Uśmiechnął się do Gailet i oparł o ścianę. Szymka spojrzała na nego z zasępioną miną, nie powiedziała jednak nic. Doszło już między nimi do różnicy zdań odnośnie oddania ruchu oporu z Port Helenia pod komendę młodej nieziemki. Tu sytuacja nie uległa zmianie.

W tej chwili jednak Gailet go potrzebowała. Wyczyn Fibena w „Małpim Gronie” przyciągnął tuziny nowych ochotników. Zelektryzował on tę część społeczności, która miała już po dziurki w nosie nachalnej gubryjskiej propagandy.

— No dobrze — odezwała się. — Zacznijmy od czegoś prostego, czegoś, o czym będziesz mógł opowiedzieć swojej pani generał.

Ich oczy spotkały się na chwilę. Fiben uśmiechnął się tylko i wytrzymał jej spojrzenie. Tymczasem rozległy się inne głosy.

— A co gdybyśmy…

— A jeśli by wysadzić…

— Może strajk powszechny…

Fiben wysłuchiwał tej fali pomysłów — sposobów na to, by dopiec starożytnemu, doświadczonemu, aroganckiemu i nadzwyczaj potężnemu gatunkowi Galaktów, a także oszukać go — i miał wrażenie, że wie dokładnie, co myśli Gailet. Co musiała myśleć po ich odbierającej odwagę, odsłaniającej prawdę wycieczce do college’u w Port Helenia.

Czy bez opiekunów naprawdę jesteśmy istotami rozumnymi? Czy odważymy się na użycie nawet najbłyskotliwszych ze swych pomysłów przeciwko mocom, które zaledwie możemy sobie uprzytomnić?

Fiben skinął głową, zgadzając się z Gailet Jones.

Tak, w rzeczy samej. Lepiej niech to będzie proste.



37. Galaktowie

Cała sprawa zaczynała się robić dosyć droga, nie była to jednak jedyna rzecz, która niepokoiła Suzerena Kosztów i Rozwagi. Wszystkie nowe antykosmiczne fortyfikacje, nieustanne naloty przy użyciu gazu zniewalającego na każde wykryte czy przypuszczalne miejsce pobytu Ziemian — to były rzeczy, których żądał Suzeren Wiązki i Szponu, a na tak wczesnym etapie okupacji trudno było odmówić głównodowodzącemu armii czegokolwiek, co uważał za konieczne.

Rachunkowość nie była jednak jedynym zadaniem Suzerena Kosztów i Rozwagi. Drugim była ochrona gatunku Gubru przed skutkami błędu.

Od czasu, gdy Przodkowie rozpoczęli wielki łańcuch Wspomagania, trzy miliardy lat temu, powstało tak wiele gatunków gwiezdnych wędrowców. Wiele z nich rozkwitło i wzniosło się na niebosiężne wyżyny, po to tylko, by powaliła je z hukiem jakaś głupia, możliwa do uniknięcia pomyłka.

To był kolejny powód, dla którego podział władzy pomiędzy Gubru wyglądał tak, jak wyglądał. Występował wśród nich agresywny duch Żołnierza Szponu, który podejmował ryzyko i szukał sposobności dla Grzędy. Istniał też wymagający nadzorca Poprawności, który zapewniał, że będą się trzymać Prawdziwej Drogi. Dodatkowo musieli jednak mieć Rozwagę, skrzeczenie ostrzegające, nieustannie ostrzegające, że ryzyko może się okazać zbyt duże, a nadmiernie sztywna poprawność również może sprawić, że grzęd) upadną.

Suzeren Kosztów i Rozwagi chodził po swym gabinecie. Za otaczającymi go ogrodami leżało małe miasto, które ludzie nazywał Port Helenia. W całym budynku biurokraci Gubru i Kwackoo opracowywali szczegóły, obliczali szansę i sporządzali plany.

Wkrótce odbędzie się następne Konklawe Dowództwa z jego partnerami, pozostałymi suzerenami. Naczelny biurokrata wiedział, że postawią oni kolejne żądania.

Szpon zapyta, dlaczego odsyła się większość floty wojennej. Będzie mu trzeba wykazać, że gubryjscy Władcy Gniazda teraz — gdy Garth zdawał się już zabezpieczony — bardziej potrzebują wielkich okrętów liniowych gdzie indziej.

Poprawność ponownie będzie się skarżyć, że Planetarna Biblioteka tego świata jest żałośnie nieadekwatna i sprawia wrażenie w jakiś sposób uszkodzonej przez uciekający rząd Ziemian. A może dokonał w niej sabotażu tymbrimski spryciarz Uthacalthing? Tak czy inaczej dojdzie do uporczywych nalegań, by sprowadzono większą filię, co oznaczałoby straszliwy wydatek.

Suzeren Kosztów i Rozwagi otrzepał puch. Tym razem czuł się całkowicie pewny siebie. Przez pewien czas pozwalał pozostałej dwójce stawiać na swoim, teraz jednak panował już spokój, a sytuacja była pod kontrolą.

Pozostali dwaj byli młodsi i mniej doświadczeni — zdolni, ale stanowczo zbyt nierozważni. Był już czas, by zacząć im pokazywać, jak ułożą się sprawy — jak muszą się ułożyć, jeśli ma się wyłonić rozsądna, trafna linia polityczna.

Podczas tej debaty — zapewnił sam siebie Suzeren Kosztów i Rozwagi — muszę zwyciężyć! Oczyścił szczotką dziób i wyjrzał na zewnątrz. Było spokojne popołudnie. Ogrody wyglądały przepięknie. Znajdowały się w nich przyjemne, rozległe trawniki oraz drzewa importowane z tuzinów światów. Poprzedni właściciel tych budynków nie był już tu obecny, lecz jego upodobania można było wyczuć w otoczeniu.

Jakie to smutne, że istniało tak niewielu Gubru, którzy rozumieli estetykę innych gatunków lub choćby byli nią zainteresowani! Istniało słowo oznaczające zrozumienie inności. W anglicu nazywało się to empatią. Rzecz jasna, niektóre istoty rozumne posuwały się w tym zbyt daleko. Thennanianie i Tymbrimczycy — każdy gatunek na swój sposób — uczynili z siebie niedorzeczność, niszcząc całą czystość swej niepowtarzalności. Niemniej wśród Władców Grzędy istniały stronnictwa, które wierzyły, że mała dawka tego rozumienia inności mogłaby się ukazać użyteczna w nadchodzących latach.

A nawet więcej niż użyteczna. Rozwaga zdawała się teraz wręcz jej wymagać.

Suzeren poczynił plany. Pomysłowe projekty jego partnerów zostaną zjednoczone pod jego przywództwem. Zarysy nowej linii politycznej zaczynały się już klarować.

Życie to taka poważna sprawa — zamyślił się Suzeren Kosztów i Rozwagi. Mimo to jednak od czasu do czasu naprawdę wydawało się całkiem przyjemne.

Przez chwilę nucił do siebie z zadowoleniem.



38. Fiben

— Wszystko już przygotowane.

Wysoki szym wytarł dłonie o kombinezon roboczy. Max nosił strój z długimi rękawami, by nie ubrudzić futra smarem, lecz ten środek zapobiegawczy nie okazał się w pełni skuteczny. Odłożył na bok zestaw narzędzi, przykucnął obok Fibena i za pomocą patyka narysował na piasku orientacyjny szkic.

— Tutaj rury gazowe z wodorem wchodzą na teren ambasady, a tutaj przebiegają pod budynkiem biura. Ja i mój współpracownik doprowadziliśmy połączenie za tymi amerykańskimi topolami. Na sygnał od doktor Jones wlejemy tam pięćdziesiąt kilo D-17. To powinno załatwić sprawę.

Fiben skinął głową, gdy drugi szym zatarł rysunek.

— Brzmi znakomicie, Max.

To był dobry plan. Cechował się prostotą i — co najważniejsze — nadzwyczaj trudno będzie wykryć jego sprawców, bez względu na to, czy zakończy się sukcesem, czy nie. Na to przynajmniej wszyscy liczyli.

Zastanowił się, co pomyślałaby na ten temat Athaclena. Jak u większości szymów, wyobrażenie, jakie żywił Fiben na temat tymbrimskiej osobowości, wywodziło się głównie z wideodramatów oraz przemówień ambasadora. Te źródła wywoływały wrażenie, że główni sojusznicy Ziemi niewątpliwie uwielbiają ironię. Mam taką nadzieję — zadumał się. — Będzie jej potrzebne poczucie humoru, by docenić wartość tego, co mamy zamiar zrobić z tymbrimską ambasadą.

Czuł się dziwnie, siedząc tak na otwartej przestrzeni, nie dalej niż sto metrów od terytorium ambasady, pośród falistych wzgórz Parku Urwiska Nadmorskiego wznoszących się ponad Morzem Ciimarskim. W starych filmach wojennych ludzie zawsze wyruszali na podobne misje nocą, z pomalowanymi na czarno twarzami.

To jednak działo się w ciemnych wiekach, zanim nastały dni zaawansowanej techniki i detektorów podczerwieni. Działalność po zmierzchu przyciągnęłaby tylko uwagę najeźdźców. Sabotażyści poruszali się więc w świetle dnia, wykorzystując jako przykrywkę swych działań rutynowe porządki w parku.

Max wyciągnął ze swego obszernego kombinezonu kanapkę. Zabijał czas oczekiwania, odgryzając z niej potężne kęsy. Wielki szym robił nie mniejsze wrażenie tutaj — siedząc po turecku — niż gdy spotkali się owej nocy w „Małpim Gronie”. Ze względu na jego szerokie barki i wystające kły można by pomyśleć, że jest cofniętym w rozwoju odrzutem genetycznym. W rzeczywistości jednak Urząd Wspomagania mniej obchodziły takie kosmetyczne osobliwości niż spokojna natura tego szyma, którego absolutnie nie sposób było wyprowadzić z równowagi. Już raz przyznano mu ojcostwo, a inna z żon w jego grupie oczekiwała jego drugiego dziecka.

Max był zatrudniony przez rodzinę Gailet od czasów, gdy ich córka była małą dziewczynką i opiekował się nią, gdy wróciła ze szkoły na Ziemi. Jego oddanie dla niej było oczywiste.

Zbyt mało szymów z żółtymi kartami, jak Max, było członkami miejskiego podziemia. Fakt, że Gailet upierała się, by rekrutować wyłącznie tych, którzy mają niebieskie i zielone karty, sprawiał, że Fiben czuł się nieswojo. Rozumiał jednak jej motywy. Skoro wiedziano, że niektóre szymy kolaborują z nieprzyjacielem, najlepiej będzie, jeśli zaczną budować swą sieć komórek organizacyjnych z tych, którzy mieli najwięcej do stracenia pod władzą Gubru.

To jednak nie sprawiało, by zapach dyskryminacji wydawał mu się przyjemniejszy.

— Czujesz się już lepiej?

— Hmm? — Fiben podniósł wzrok.

— Twoje mięśnie — Max wskazał dłonią. — Czy są już mniej obolałe?

Fiben musiał się uśmiechnąć. Max przepraszał go aż nazbyt często, najpierw za to, że nic nie zrobił, gdy nadzorowani zaczęli go napastować w „Małpim Gronie”, a potem za to, że strzelił do niego z ogłuszacza na rozkaz Gailet. Rzecz jasna, patrząc wstecz oba te postępki były zrozumiałe. Z początku ani on, ani Gailet nie wiedzieli, co sądzić o Fibenie i doszli do wniosku, że lepiej zgrzeszyć zbytkiem ostrożności.

— Aha. Znacznie lepiej. Tylko od czasu do czasu mnie strzyka. Dziękuję.

— Hmm, to dobrze. Cieszę się — Max skinął głową, usatysfakcjonowany. W duchu jednak Fiben zauważył, że nigdy nie słyszał, by Gailet wyrażała jakikolwiek żal z powodu tego, przez co musiał przejść.

Ścisnął kolejny sworzeń na maszynie do pielęgnacji trawników, którą naprawiał. Była, rzecz jasna, naprawdę zepsuta, na wypadek, gdyby napatoczył się gubryjski patrol. Jak dotąd jednak sprzyjało im szczęście. Zresztą większość najeźdźców najwyraźniej przebywała na południe od Zatoki Aspinal, gdzie nadzorowali kolejny ze swych tajemniczych projektów budowlanych.

Wyciągnął zza pasa jednookularową lunetę i nastawił ją na ambasadę. Jej teren otaczał niski płot z tworzywa sztucznego, nad którym przebiegał lśniący drut. Od czasu do czasu przerywały go maleńkie, wirujące boje obserwacyjne. Niewielkie, kręcące się wokół osi dyski sprawiały wrażenie dekoracji, Fiben jednak nie dał się na to nabrać. Te urządzenia obronne uniemożliwiały jakikolwiek bezpośredni atak w wykonaniu nieregularnych sił.

Na terenie ambasady znajdowało się pięć budynków. Największy z nich — biuro — wyposażono w pełny zestaw nowoczesnych anten — radiowych, psionicznych i do odbioru fal kwantowych. To, rzecz jasna, było powodem, dla którego Gubru wprowadzili się tam w miejsce poprzednich lokatorów.

Przed inwazją personel ambasady składał się głównie z wynajętych ludzi i szymów. Jedynymi Tymbrimczykami naprawdę skierowanymi na tę maleńką placówkę byli ambasador, jego asystent pełniący też funkcję pilota, oraz córka.

Najeźdźcy nie wzięli z nich przykładu. W ambasadzie roiło się od ptasich postaci. Tylko jeden mały budynek — na szczycie odległego wzgórza po przeciwległej stronie ambasady, ponad oceanem — był wolny od pełnego kontyngentu Gubru i Kwackoo nieustannie kręcących się we wszystkie strony. Pozbawiona okien konstrukcja w kształcie piramidy przypominała raczej kopiec niż budynek. Żaden z nieziemców nie podchodził do niej bliżej niż na dwieście metrów.

Fiben przypomniał sobie coś, co powiedziała mu pani generał, zanim opuścił góry.

— Jeśli będziesz miał okazję, Fiben, zbadaj, proszę, schowek dyplomatyczny przy ambasadzie. Jeśli przypadkiem Gubru pozostawili jej teren nietknięty, może tam być wiadomość od mojego ojca.

Kołnierz Athacleny nastroszył się na chwilę.

— A jeśli Gubru pogwałcili schowek, również muszę się o tym dowiedzieć. To jest informacja, którą będziemy mogli wykorzystać.

Nie wydawało się prawdopodobne, by miał szansę spełnienia jej prośby, bez względu na to, czy nieziemcy przestrzegali Kodeksów, czy też nie. Pani generał będzie się musiała zadowolić opisem widoku z dużej odległości.

— Co widzisz? — zapytał Max. Chrupał spokojnie swą kanapkę, jakby rozpoczynanie partyzanckiej insurekcji było czymś, co robi się codziennie.

— Minutkę — Fiben wzmocnił powiększenie. Żałował, że nie ma lepszej lunety. O ile mógł to stąd ocenić, wydawało się, że kopiec na wierzchołku wzgórza jest nienaruszony. Na szczycie niewielkiej budowli mrugało słabe, błękitne światełko.

Czy umieścili je tam Gubru? — zastanowił się.

— Nie jestem pewien — powiedział — ale myślę…

Zabrzęczał telefon u jego pasa — kolejny element normalnego życia, który może zniknąć, gdy tylko wybuchną walki. Sieć komercyjna nadal działała, choć z pewnością podsłuchiwały ją gubryjskie komputery językowe. Fiben odebrał telefon.

— To ty, kochanie? Zaczynam się robić głodny. Mam nadzieję, że zabrałaś dla mnie obiad.

Nastąpiła przerwa. Gdy Gailet Jones przemówiła, w jej głosie brzmiał ostry ton.

— Tak, najdroższy — trzymała się ich uzgodnionego z góry kodu, najwyraźniej jednak nie sprawiało jej to przyjemności. — Grupa małżeńska Pelego ma dzisiaj wolne, zaprosiłam ich więc, by wybrali się z nami na piknik.

Fiben nie mógł oprzeć się pokusie lekkiego sarkazmu — rzecz jasna chciał tylko zadbać o autentyczność.

— To fajnie, kochanie. Może ty i ja znajdziemy chwilkę, żeby wymknąć się do lasu na trochę, no wiesz, uk-uk.

Zanim zdążyła zrobić coś więcej niż wciągnąć powietrze, Fiben zakończył rozmowę.

— Zobaczymy się za chwilę, słodziutka — gdy odkładał telefon ujrzał, że Max patrzy na niego z jednym policzkiem pełnym jedzenia. Fiben uniósł brwi i Max wzruszył ramionami, jak gdyby chciał powiedzieć: — To nie mój interes.

— Lepiej pójdę dopilnować, żeby Dwayne niczego nie spieprzył — powiedział Max. Wstał i otrzepał piasek ze swego kombinezonu. — Instrumenty w górę, Fiben.

— Filtry w górę, Max.

Wielki szym skinął głową i ruszył powolnym krokiem w dół wzgórza, jak gdyby życie toczyło się zupełnie normalnie.

Fiben ponownie nakrył silnik maską i uruchomił maszynę. Jej silnik zagwizdał z cichym jękiem wodorowej katalizy. Fiben wskoczył na siodełko i zaczął powoli zjeżdżać ze wzgórza.

W parku było dosyć tłoczno, zważywszy, że było to popołudnie dnia powszedniego. To stanowiło część planu. Ptaszyska miały się przyzwyczaić do niezwykłego zachowania szymów. W ciągu ostatnich dni te ostatnie odwiedzały okolicę ambasady coraz częściej.

To był pomysł Athacleny. Fiben nie miał pewności, czy mu się on podoba. Co jednak dziwne, na tę jedną sugestię Tymbrimki Gailet zgodziła się bez zastrzeżeń. Gambit antopologa. Fiben prychnął pogardliwie.

Podjechał do zagajnika wierzb rosnących przy strumieniu niedaleko od terenu ambasady, obok płotu i małych, wirujących urządzeń obserwacyjnych. Wyłączył silnik i zszedł z maszyny. Zbliżywszy się do brzegu strumienia, po kilku zamaszystych krokach wskoczył na pień drzewa. Następnie wdrapał się na wygodną gałąź, z której mógł obserwować teren po drugiej stronie ogrodzenia. Wydobył torbę orzeszków ziemnych i zaczął je rozłupywać jeden po drugim.

Wydawało się, że najbliższy dysk obserwacyjny zamarł na chwilę bez ruchu. Niewątpliwie zbadał już go on za pośrednictwem wszystkiego — od promieni rentgenowskich, aż po radar. Rzecz jasna, urządzenie stwierdziło, że Fiben jest nieuzbrojony i nieszkodliwy. W ciągu ostatniego tygodnia każdego dnia inny szym urządzał sobie w tym miejscu przerwę obiadową mniej więcej o tej samej porze nią.

Fiben przypomniał sobie wieczór w „Małpim Gronie”. Być może Athaclena i Gailet mają trochę racji, pomyślał. Jeśli ptaszyska starają się nas uwarunkować, dlaczego nie moglibyśmy odwrócić ról i zrobić tego samego z nimi?

Jego telefon zadzwonił ponownie.

— Słucham?

— Hmm, obawiam się, że Donaldowi dolega lekkie wzdęcie. Może nie być w stanie dotrzeć na piknik.

— Oj, to fatalnie — mruknął i odłożył słuchawkę. Jak dotąd wszystko szło zgodnie z planem. Fiben rozłupał kolejny orzeszek. D-17 wprowadzono już do rur doprowadzających wodór do ambasady. Upłynie jednak jeszcze kilka minut zanim cokolwiek będzie się mogło zdarzyć.

Był to prosty pomysł, nawet jeśli Fiben miał co do niego pewne wątpliwości. Sabotaż miał sprawiać wrażenie wypadku. Trzeba było wybrać taką chwilę, by nieuzbrojony oddział Gailet mógł znaleźć się na miejscu. Ten atak miał na celu nie tyle wyrządzenie szkód, co wywołanie zamieszania. Zarówno Gailet, jak i Athaclena pragnęły zdobyć dane na temat gubryjskich procedur postępowania w nagłych wypadkach.

Fiben miał być oczami i uszami pani generał.

Na terenie ambasady widział ptaszyska wchodzące i wychodzące z biura oraz pozostałych budynków. Błękitne światełko na szczycie schowka dyplomatycznego migało na tle jasnych, unoszących się nad morzem chmur. Gubryjski śmigacz przeleciał nad Fibenem i obniżył lot, kierując się ku szerokim trawnikom ambasady. Fiben przyglądał się z zainteresowaniem. Czekał, aż zacznie się zamieszanie.

D-17 stawał się potężnym środkiem korozyjnym, jeśli przez dłuższy czas pozostawał w kontakcie z wodorem. Wkrótce przeżre się przez rury. Potem, gdy zetknie się z powietrzem, zacznie wywierać jeszcze inne działanie.

Będzie śmierdział jak wszyscy diabli.

Fiben nie musiał czekać długo.

Uśmiechnął się, gdy pierwsze skrzekliwe odgłosy konsternacji zaczęły dobiegać z wnętrza gmachu biura. Po chwili przez drzwi i okna buchnęły na zewnątrz pierzaste eksplozje. Nieziemcy wypadali z budynku, ćwierkając pod wpływem paniki bądź obrzydzenia. Fiben nie był pewien, co właściwie czuli i nie obchodziło go to zbytnio. Był zajęty śmiechem.

Tę część planu wykombinował sam. Rozłupał orzeszek i podrzucił go w górę, by złapać ustami. To było lepsze niż baseball!

Gubru rozpierzchli się we wszystkie strony. Skakali z górnych balkonów nawet bez urządzeń antygrawitacyjnych. Kilku wiło się na trawie ze złamanymi kończynami.

Tym lepiej. Rzecz jasna, nie sprawią w ten sposób nieprzyjacielowi wielkich kłopotów, a ponadto można to było zrobić tylko raz, Prawdziwym celem akcji było zaobserwowanie, jak Gubru radzą sobie z niespodziewaną sytuacją.

Zawyły syreny. Fiben spojrzał na zegarek. Od wystąpienia pierwszych oznak tumultu upłynęły pełne dwie minuty. To oznaczało, że alarm ogłoszono ręcznie. A więc sławetne komputery obronne Galaktów nie były wszechwiedzące. Brak im było wyposażenia, by zareagować na brzydki zapach.

Boje obserwacyjne uniosły się razem znad płotu, wydając z siebie groźny jęk. Wirowały szybciej niż uprzednio. Fiben strącił z kolan skorupki orzeszków i usiadł powoli, obserwując ostrożnie śmiercionośne urządzenia. Jeśli były zaprogramowane, by automatycznie rozszerzać bronioną strefę, bez względu na powód alarmu, mogły mu grozić kłopoty.

Boje jednak wirowały tylko, lśniąc ze wzmożonej czujności. Upłynęły jeszcze trzy minuty, według zegarka Fibena, zanim potrójny grom dźwiękowy oznajmił przybycie myśliwców — opływowych strzał przypominających krogulce — które nadleciały i przemknęły nisko nad pustym teraz budynkiem biura. Gubru na trawniku sprawiali wrażenie zbyt zdenerwowanych, by uradować się zbytnio ich przybyciem. Podskoczyli i zaskrzeczeli, gdy gromy dźwiękowe zatrzęsły drzewami oraz ich upierzeniem.

Jakiś gubryjski dostojnik stąpał dumnie po terenie i ćwierkał kojąco, by uspokoić swych podwładnych. Fiben nie odważył się podnieść lunety w chwili, gdy automaty ochronne były w stanie tak podwyższonej gotowości, przyglądał się jednak badawczo sprawującemu kierownictwo ptakowi, aby obejrzeć go dokładniej. Niektóre szczegóły wyglądu tego Gubru sprawiały dziwne wrażenie. Jego białe upierzenie, na przykład, wydawało się bardziej lśniące, bardziej połyskliwe niż u pozostałych. Miał też na szyi opaskę z czarnego materiału.

Po kilku minutach przybył wehikuł z gazowni. Wisiał w powietrzu, dopóki wystarczająca liczba świergoczących ptaków nie zeszła na bok, by zrobić mu miejsce do lądowania. Z osadzonego na trawie śmigacza wysiadła para najeźdźców w ozdobnych, wyposażonych w grzebienie maskach gazowych. Pokłonili się dostojnikowi, po czym weszli po schodach do budynku.

Najwyraźniej sprawujący kierownictwo Gubru zdał sobie sprawę, że smród bijący ze skorodowanych rur gazowych nie stanowi żadnego zagrożenia. Cały ten hałas i rejwach wyrządzał więcej szkody jego personelowi urzędników i planistów niż paskudny zapach. Niewątpliwie dostojnik był podenerwowany, gdyż przepadł mu cały dzień pracy.

Upływały dalsze minuty. Fiben przyglądał się, jak z wyciem syren przybył konwój pojazdów naziemnych, co sprawiło, że podekscytowanych administratorów ponownie ogarnęło podniecenie. Najstarszy rangą Gubru zaczął trzepotać ramionami, aż wreszcie harmider ucichł. Następnie arystokrata wykonał krótki gest pod adresem unoszących się w górze naddźwiękowych myśliwców.

Statki wojenne obróciły się natychmiast i odleciały równie szybko, jak przybyły. Fale wstrząsowe ponownie zatrzęsły oknami i sprawiły, że personel ambasady zapiszczał.

— Łatwo się podniecają, nie? — zauważył Fiben. Niewątpliwie gubryjscy żołnierze byli lepiej uwarunkowani do znoszenia podobnych sytuacji.

Fiben stanął na swej gałęzi i spojrzał w stronę innych obszarów parku. Wzdłuż ogrodzenia ustawił się szpaler szymów. Jeszcze więcej ich napływało z miasta. Zachowywały pełen szacunku dystans od strażników ogrodzenia, niemniej nadchodziły, paplając do siebie z podnieceniem.

Tu i ówdzie pomiędzy nimi znajdowali się obserwatorzy Gailet Jones, którzy mierzyli czas i notowali każdą reakcję nieziemców.

— Niemalże pierwszą rzeczą, o której przeczytają Gubru, gdy będą studiować taśmy Biblioteki dotyczące waszego gatunku — powiedziała mu Athaclena — będzie tak zwany małpi odruch… tendencja was, antropoidów, do gnania pod wpływem ciekawości w kierunku zamieszania. Konserwatywne gatunki uważają to za osobliwe. Ta tendencja ludzi i szymów będzie się wydawała szczególnie dziwaczna istotom ptakopodobnym, którym z reguły brak nawet pozorów poczucia humoru.

Athaclena uśmiechnęła się.

— Przyzwyczaimy ich do tego typu zachowania. Aż zaczną uważać za normalne, że ci dziwni ziemscy podopieczni zawsze gnają tam, gdzie się coś dzieje… po to tylko, by się przyjrzeć. Nauczą się nie bać, choć powinni czuć lęk… mówiąc jak jedna małpa do drugiej.

Fiben wiedział, co miała na myśli — to, że Tymbrimczycy pod tym względem przypominali ludzi i szymy. Jej pewność siebie udzieliła się również jemu — aż do chwili, gdy ujrzał, że zmarszczyła brwi i przemówiła do siebie, szybko i cicho, najwyraźniej zapominając, że Fiben zna siódmy galaktyczny.

— Małpy… jedna małpa do drugiej… Sumbaturalli. Czy muszę ciągle myśleć przenośniami?

Fibena zbiło to z tropu. Na szczęście nie musiał rozumieć Athacleny. Wystarczało, że wiedział, iż może go ona poprosić o co zechce, a on to zrobi bez zastanowienia.

Po chwili przybyli następni konserwatorzy w pojazdach naziemnych. Tym razem była wśród nich grupa szymów ubranych w mundury Miejskiego Przedsiębiorstwa Gazowego. Gdy robotnicy weszli do gmachu biura, gubryjscy biurokraci na trawniku skryli się w cieniu tuż obok budynku. Ćwierkali podenerwowani wciąż potężnym smrodem.

Fiben nie miał do nich o to pretensji. Wiatr powiał w jego stronę i szym zmarszczył nos z obrzydzenia.

Cóż, to wszystko. Zmarnowaliśmy im popołudnie i być może czegoś się nauczyliśmy. Czas wracać do domu i dokonać oceny rezultatów.

Nie cieszyła go perspektywa spotkania z Gailet Jones. Choć była ładną i inteligentną szymką, miała tendencję do okropnej nadgorliwości. Najwyraźniej też żywiła do niego jakąś urazę — jak gdyby to on strzelił do niej z ogłuszacza i zaciągnął do domu w worku!

A niech tam. Jeszcze dziś w nocy wyruszy w drogę. Wróci z Tycho w góry, by przekazać raport pani generał. Fiben był chłopakiem z miasta, doszedł jednak do wniosku, że woli ptactwo spotykane na wsi, od tego jakie ostatnio panoszyło się tutaj.

Odwrócił się, złapał za pień obiema rękami i zaczął zsuwać się w dół. Wtedy właśnie coś, co wydało mu się wielką, płaską dłonią, uderzyło go nagle mocno w plecy, kompletnie pozbawiając tchu.

Fiben złapał się kurczowo pnia. W głowie mu dzwoniło. Łzy zalały mu oczy. Ledwo trzymał się szorstkiej kory. Gałęzie zakołysały się gwałtownie. Liście posypały się z nich pod wpływem nagłej fali wyczuwalnego dźwięku. Trzymał się, choć całe drzewo się chwiało, jakby starało się zrzucić go na ziemię!

Gdy przeszła fala nadciśnienia, strzeliło mu w uszach. Pęd przemykającego powietrza opadł do zwykłego huku. Kołyszące się drzewo zataczało malejące powoli łuki. Wreszcie — wciąż trzymając się mocno kory — Fiben zdobył się na odwagę, by odwrócić się i spojrzeć za siebie.

Centrum trawnika ambasady, gdzie przedtem znajdował się gmach biura, wypełniała wyniosła kolumna dymu. Rozwalone ściany spowijały języki płomieni. W miejscach, gdzie przegrzany gaz eksplodował we wszystkich kierunkach, widoczne były smugi sadzy.

Fiben zamrugał powiekami.

— Kurczę pieczone w cieście! — mruknął. Nie wstydził się ani trochę, że była to pierwsza rzecz, która przyszła mu do głowy. Było tam wystarczająco wiele smażonych ptaków, by nakarmić połowę Port Helenia. Część mięsa była — rzecz jasna — raczej niedopieczona. Część ruszała się jeszcze.

Fiben oblizał wargi, choć usta miał spierzchnięte na kość.

— Sos barbecue — westchnął. — Tyle tego, a nigdzie nie widać żadnej ciężarówki z sosem barbecue.

Wdrapał się z powrotem na gałąź, między postrzępione liście. Spojrzał na zegarek. Minęła prawie minuta, zanim syreny zawyły ponownie, i kolejna, zanim wystartował śmigacz, który zachwiał się, jak gdyby walczył z prądem konwekcyjnym przegrzanego powietrza bijącym od ognia.

Fiben spojrzał w stronę ogrodzenia, by sprawdzić, co zrobiły stojące tam szymy. Poprzez rozprzestrzeniający się obłok dymu dostrzegł, że tłum nie uciekł. Chyba nawet się zwiększył. Szymy wypadały z pobliskich budynków, by przyjrzeć się temu wszystkiemu. Słychać było pohukiwania i krzyki, a widać morze podekscytowanych, brązowych oczu.

Chrząknął z zadowoleniem. To było korzystne, dopóki nikt nie wykona jakichś agresywnych posunięć.

Potem zauważył jeszcze coś innego. Przeszył go elektryzujący dreszcz, gdy dostrzegł, że wszystkie dyski obserwacyjne pospadały w dół! Wszędzie wokół ogrodzenia boje strażnicze leżały na ziemi.

— W dupę z nimi! — mruknął. — Te głupie kuraki oszczędzają na inteligentnych robotach. Wszystkie maszyny obronne były zdalnie sterowane!

Gdyby gmach biura eksplodował — z jakiegokolwiek nieprawdopodobnego powodu — musiało wraz z nim ulec zniszczeniu centralne urządzenie kontrolne! Gdyby tylko ktoś miał tyle przytomności umysłu, żeby zgarnąć trochę tych boi…

Ujrzał jak Max, w odległości stu metrów na lewo od niego, podbiegł do jednego z leżących na ziemi dysków i dźgnął go patykiem.

Świetnie — pomyślał Fiben, po czym zapomniał o sprawie. Wstał na nogi i zrzucał sandały, opierając się o pień drzewa. Zgiął nogi, sprawdzając oparcie.

Skok w pustkę — westchnął.

Wystartował raźnym cwałem, biegnąc wzdłuż wąskiej gałęzi. W ostatniej chwili odbił się z kołyszącego się koniuszka niczym z trampoliny i wyskoczył w powietrze.

Ogrodzenie było nieco oddalone od strumienia. Gdy Fiben przelatywał nad nim, jeden z palców jego nogi otarł się o drut. Szym wylądował na trawniku za płotem, wywijając niezgrabnego koziołka.

— Uch — poskarżył się. Na szczęście nie uderzył się w swą wciąż obolałą kostkę. Żebra go jednak bolały, a dysząc wciągnął w płuca dym z rozprzestrzeniającego się pożaru. Zakaszlał, wyciągnął z kombinezonu chusteczkę i owinął nią sobie nos, po czym pobiegł w kierunku zgliszcz.

Martwi najeźdźcy leżeli porozrzucam po niegdyś nieskazitelnym trawniku. Fiben przeskoczył ponad rozciągniętym trupem Kwackoo — czworonożnym i pokrytym sadzą — po czym przemknął przez wypustkę kłębiącego się dymu. Z trudem uniknął zderzenia z żywym Gubru. Stworzenie uciekło ze skrzekiem.

Wśród najeźdźczych biurokratów zapanowało kompletne zamieszanie. Biegali w kółko i trzepotali ramionami w całkowitym chaosie. Produkowany przez nich hałas zbijał z nóg.

Donośne gromy dźwiękowe, które rozległy się w górze, oznajmiły o powrocie żołnierzy. Fiben zapanował nad atakiem kaszlu. Błogosławił dym. Nikt nie dostrzeże go z góry, a Cubru na powierzchni nie byli w stanie zauważyć zbyt wiele. Przeskakiwał nad przypalonymi ptakami. Zaduch bijący od ognia powstrzymał nawet jego najbardziej atawistyczne apetyty.

W gruncie rzeczy obawiał się, że może zwymiotować.

Przebiegając obok płonącego biura, tylko o włos uniknął niebezpieczeństwa. Cały budynek ogarnęły płomienie. Włosy na jego prawej ręce zwinęły się pod wpływem gorąca.

Wpadł prosto na grupkę ptaków skupionych w cieniu sąsiedniego budynku. Zbiły się w lamentującą gromadkę wokół jednego, wybranego trupa. Szczątki jego ongiś jasnego upierzenia były teraz poplamione i zniszczone. Gdy Fiben pojawił się tak nagle, Gubru rozbiegli się, ćwierkając z przerażenia.

Czy zabłądziłem?

Wszędzie było pełno dymu. Fiben obrócił się wkoło, szukając znaku, który wskazałby mu właściwy kierunek.

Tam! Dostrzegł bladą, niebieską poświatę przebijającą się przez czarną mgłę. Ruszył naprzód biegiem, choć płuca już mu płonęły. Zostawił za sobą najgorszy hałas i żar i pognał przez mały zagajnik drzew rosnących wzdłuż szczytu urwiska.

Źle ocenił odległość. Omal się nie przewrócił, gdy zahamował nagle przed tymbrimskim schowkiem dyplomatycznym. Pochylił się, zdyszany, by odzyskać dech w piersiach.

Po chwili zdał sobie sprawę, że dobrze zrobił, zatrzymując się w tym miejscu. Błękitna kula na szczycie kopca wydała mu się nagle mniej przyjazna. Migała do niego, pulsując płynnie.

Jak dotąd Fiben działał pod wpływem serii błyskawicznych decyzji. Eksplozja dostarczyła mu nieoczekiwanej sposobności. Trzeba ją było wykorzystać.

No dobra, jestem na miejscu. I co teraz?

Błękitna kula mogła stanowić część oryginalnego, tymbrimskiego wyposażenia, mogli też jednak umieścić ją tu najeźdźcy.

Za nim wyły syreny. Śmigacze zaczęły się zlatywać z ciągłym, nieregularnym jękiem. Wokół niego kłębił się dym, chłostany chaotycznymi przelotami wielkich maszyn. Fiben miał nadzieję, że obserwatorzy, umieszczeni przez Gailet na dachach pobliskich budynków, zapisują wszystko. Jeśli znał swoich ziomków, to większość z nich gapiła się na to z opuszczoną z wrażenia żuchwą, lub podskakiwała w górę z podniecenia. Niemniej dzięki szczęśliwemu trafowi, jaki spotkał ich dziś po południu, mogli się wiele nauczyć.

Postąpił krok naprzód w stronę kopca. Błękitna kula zamigotała ku niemu. Uniósł lewą stopę.

Z kuli wytrysnęła wiązka jasnoniebieskiego światła, która uderzyła w ziemię w miejscu, w którym miał zamiar postawić nogę.

Podskoczył w górę przynajmniej na metr. Ledwie zdążył wylądować, gdy wiązka uderzyła po raz drugi, mijając jego prawą stopę o milimetry. Z tlących się gałązek wzbił się w górę dym, który połączył się z większym całunem pochodzącym z płonącego biura.

Fiben próbował wycofać się szybko, lecz ta cholerna kula nie miała ochoty mu na to pozwolić! Błękitny piorun przypiekł grunt za nim i Fiben musiał uskoczyć na bok. Potem stwierdził, że jest zaganiany w przeciwną stronę!

Skok, impuls! Hop, przekleństwo i znowu impuls!

Wiązka była zbyt dokładnie wymierzona, by mógł to być jedynie przypadek. Kula nie próbowała go zabić. Najwyraźniej jednak nie była też zainteresowana w tym, by pozwolić mu odejść!

Pomiędzy uderzeniami Fiben gorączkowo próbował wymyślić jakiś sposób na wydostanie się z tej pułapki… z tego piekielnego dowcipu…

Strzelił palcami, uskakując z kolejnego tlącego się miejsca. Oczywiście!

Gubru nie manipulowali przy tymbrimskim schowku. Błękitna kula nie zachowywała się jak narzędzie ptaków. To było dokładnie coś takiego, co pozostawiłby za sobą Uthacalthing!

Fiben zaklął, gdy szczególnie bliskie chybienie przypaliło lekko jeden z palców u jego nogi. Niech szlag trafi nieziemniaków! Nawet ci dobrzy byli niemal niemożliwi do zniesienia! Zazgrzytał zębami i zmusił się do postawienia jednego kroku naprzód.

Niebieska wiązka uderzyła w mały kamień leżący w pobliżu podbicia jego stopy i przecięła go dokładnie na pół. Wszystkie instynkty Fibena krzyczały do niego, by ponownie skoczył w górę, on jednak skupił się, pozostawił stopę na miejscu i zrobił następny, powolny krok.

Można by sądzić, że w normalnych warunkach podobne urządzenie obronne skonstruowano by tak, aby na większy dystans udzielało ostrzeżenia, a gdy coś podejdzie bliżej, zaczynało smażyć na serio. Według tego rozumowania to, co robił Fiben, było głupie jak diabli.

Błękitna kula zapulsowała groźnie i cisnęła swą błyskawicę. Dym popłynął w górę z punktu pomiędzy nogopalcami a kciukiem jego lewej stopy.

Fiben uniósł prawą.

Najpierw ostrzeżenie, potem prawdziwy strzał. Tak funkcjonowały ziemski automat obronny. Jak jednak zaprogramowałby podobne urządzenie Tymbrimczyk? Fiben nie był pewien, czy powinien ryzykować tak wiele, kierując się wysnutym na chybił trafił domysłem. Od istoty rozumnej z klasy podopiecznych nie oczekiwano, by była zdolna dokonywać analizy pośród ognia i dymu, a już zwłaszcza wtedy, gdy do niej strzelano!

Powiedzmy, że to przeczucie — pomyślał.

Jego prawa stopa opadła na ziemię. Jej palce owinęły się wokół gałązki dębu. Błękitna kula zdawała się zastanawiać przez chwilę nad jego uporem, po czym wystrzeliła z niej kolejna niebieska błyskawica. Tym razem uderzyła o metr przed nim. Szlak skwierczącego humusu zbliżał się do niego powolnym zygzakiem. W miarę jego posuwania się naprzód trzask płonącej trawy stawał się coraz głośniejszy.

Fiben spróbował przełknąć ślinę.

Ten automat nie ma na celu zabijać! — powtarzał sobie raz za razem. — Czemu by to miało służyć? Gubru już dawno mogliby rozwalić go z daleka.

Nie, jego zadaniem było służyć jako gest, deklaracja praw w myśl skomplikowanych reguł Galaktycznego Protokołu, bardziej starożytnych i wymyślnych niż rytuał japońskiego dworu cesarskiego.

Zbudowano go po to, by dać Gubru prztyczka w dziób.

Fiben nie cofnął się. Drzewami wstrząsnął kolejny łańcuch gromów dźwiękowych. Gorąco bijące od pożaru szalejącego za jego plecami zdawało się przybierać na sile. Cały ten hałas wywierał silną presję na jego panowanie nad sobą.

Gubru to potężni wojownicy — powiedział sobie — ale łatwo się podniecają…

Niebieska wiązka dotarła bliżej. Nozdrza Fibena rozwarły się. Aby oderwać wzrok od śmiercionośnego widoku, mógł zrobić tylko jedno — zamknąć oczy.

Jeśli mam rację, to jest to po prostu kolejna cholerna tymbrimska…

Rozchylił powieki. Wiązka zbliżała się z boku do jego prawej stopy. Podkurczył palce pod wpływem przemożnej chęci, by uskoczyć. Poczuł smak żółci, gdy palący nóż światła przeciął palec odległy o dwa cale i ruszył dalej, by…

Uderzyć i przejść przez jego stopę!

Poczuł skurcz w gardle. Z trudem powstrzymał się od zawycia, Coś tu nie grało! Zakręciło mu się w głowie, gdy patrzył, jak wiązka przechodzi przez jego stopę, a następnie ponownie zaczyna zostawiać za sobą linię dymiącego spustoszenia dokładnie pomiędzy jego szeroko rozstawionymi nogami.

Przyjrzał się swej stopie z niedowierzaniem. Sądził, że wiązka zatrzyma się w ostatniej chwili. Tak się nie stało.

Niemniej… to była jego stopa. Nie uszkodzona.

Wiązka zapaliła suchą gałązkę, po czym ruszyła dalej. Wspięła się na jego lewą stopę.

Poczuł lekkie łaskotanie, wiedział jednak, że ma ono charakter psychosomatyczny. Gdy wiązka go dotykała, była jedynie plamką światła.

O cal za stopą ponownie zaczęła palić.

Fiben podniósł wzrok i spojrzał na błękitną kulę. Serce wciąż mu waliło. Zaklął przez usta zbyt wyschnięte, by mówić.

— Bardzo zabawne — szepnął.

W kopcu musiał znajdować się mały nadajnik psioniczny, gdyż Fiben naprawdę odniósł wrażenie, że w powietrzu przed nim rozpostarło się coś na kształt uśmiechu… drobny, skwaszony, nieziemski uśmieszek, jak gdyby ten żart był właściwie tylko drobiazgiem, nie wartym nawet chichotu.

— Naprawdę fajne, Uthacalthing — Fiben skrzywił twarz, zmuszając do posłuchu swe trzęsące się nogi, które poniosły go chwiejnym krokiem w stronę kopca. — Naprawdę fajne. Bardzo nie chciałbym zobaczyć, z czego uśmiałbyś się do rozpuku.

Trudno było uwierzyć, że Athaclena pochodziła z tej samej rasy, co autor tego drobnego przykładu niepohamowanego, niewybrednego humoru.

W tej samej chwili jednak Fiben poczuł żal, że nie będzie mógł być obecny w chwili, gdy pierwszy Gubru zbliży się do schowka dyplomatycznego celem sprawdzenia jego zawartości.

Błękitna kula wciąż pulsowała, przestała jednak wysyłać wąskie snopy irytacji. Fiben zbliżył się do kopca i przyjrzał mu się. Obszedł go wkoło. W połowie drogi, w odległości zaledwie dwudziestu metrów od wznoszącego się nad morzem urwiska, znajdowała się klapa. Fiben mrugnął, ujrzawszy zestaw zamków zwykłych i kombinowanych, wrzeciądzów, zasuw oraz dziurek od klucza.

Cóż — powiedział sobie — to jest schowek na tajemnice dyplomatyczne i podobne rzeczy.

Wszystkie te zabezpieczenia oznaczały jednak, że nie miał szans dostania się do środka i znalezienia wiadomości od Uthacalthinga. Athaclena podała mu kilka możliwych słów kodowych, które miał wypróbować, jeśli będzie miał okazję, to jednak, co widział, było czymś całkiem odmiennym.

Tymczasem zdążyła już przybyć straż ogniowa. Fiben dostrzegał poprzez dym szymy z miejskiej brygady, które potykały się o leżących pokotem nieziemców, rozwijając węże. Nie upłynie wiele czasu, zanim ktoś uporządkuje ten chaos. Jeśli jego misja w tym miejscu naprawdę nie miała szans na powodzenie, powinien się stąd zmyć, dopóki wciąż było to jeszcze łatwe. Mógł zapewne ruszyć ścieżką prowadzącą wzdłuż urwiska wznoszącego się nad Morzem Cilmarskim. W ten sposób ominie większość nieprzyjaciół i dotrze blisko trasy autobusu.

Fiben pochylił się i ponownie spojrzał na luk. Też coś! W pancernych drzwiach były co najmniej dwa tuziny zamków! Mała wstążka z czerwonego jedwabiu powstrzymywałaby najeźdźców równie skutecznie. Albo konwencje szanowano, albo nie! Co, u diabła, mogły dać te wszystkie kłódki i inne rzeczy?

Fiben chrząknął. Wreszcie zrozumiał. Był to, rzecz jasna, kolejny tymbrimski dowcip, którego Gubru nie zrozumieją, bez względu na to, jak by nie byli inteligentni. Istniały chwile, gdy osobowość była ważniejsza niż inteligencja.

Może to znaczy…

Kierowany przeczuciem Fiben pobiegł na drugą stronę kopca. Od dymu oczy zaszły mu łzami. Wytarł nos w chusteczkę, gdy przystąpił do przeszukiwania ściany leżącej po przeciwległej stronie klapy.

— Głupi, cholerny domysł — mruknął, wspinając się na gładkie kamienie. — Potrzeba Tymbrimczyka, żeby wymyślić taki numer… albo głupiego, na wpół rozwiniętego szymskiego podopiecznego o uszkodzonym mózgu, takiego jak j…

Luźny kamień drgnął lekko pod jego prawą dłonią. Fiben próbował wyważyć go z wykładziny, żałując że nie ma szczupłych, giętkich palców Tymbrimczyka. Zaklął, gdy złamał sobie paznokieć.

Wreszcie udało mu się wyrwać kamień. Zamrugał powiekami. Miał rację. Rzeczywiście tam z tyłu znajdowała się tajna skrytka. Tylko że ta cholerna dziura była pusta!

Tym razem Fiben nie mógł się powstrzymać. Wrzasnął z rozczarowania. Tego było zbyt wiele. Zamykający skrytkę kamień pofrunął w zarośla i Fiben stanął na stromej, pochyłej powierzchni kopca, przeklinając w pięknych, pełnych ekspresji i oburzenia tonach, których używali jego protoplasci, zanim poddano ich Wspomaganiu, gdy pomstowali przeciwko przodkom i manierom pawianów.

Atak wściekłości trwał tylko przez kilka chwil, gdy jednak minął, Fiben poczuł się lepiej. Ochrypł, skórę miał pozdzieraną, a dłonie bolały go od walenia w twardy kamień, przynajmniej jednak dał ujście części swojej frustracji.

Najwyraźniej czas było stąd znikać. Fiben ujrzał, że tuż za gęstą wstęgą unoszącego się w powietrzu dymu wylądował wielki śmigacz. Rampa opuściła się i na przypalony trawnik wypadł oddział gubryjskich żołnierzy wyposażony w pancerze. Każdemu z nich towarzyszyła para maleńkich, unoszących się w powietrzu kul.

Aha, pora zmiatać.

Miał już zamiar złazić w dół, lecz zajrzał raz jeszcze do maleńkiej wnęki w tymbrimskim kopcu. W tej samej chwili rozpraszający się dym rozstąpił się na chwilę pod wpływem wzmagającego się wiatru. Na stok urwiska padło światło słońca.

Jego wzrok przyciągnął drobny błysk srebrzystej poświaty. Fiben sięgnął ręką do wnęki i pociągnął za wątłą nitkę, cienką i delikatną jak pajęczyna, która leżała wzdłuż rysy z tyłu niewielkiej szczeliny.

W tej samej chwili rozległ się wzmocniony skrzek. Fiben odwrócił się i zobaczył drużynę gubryjskich Żołnierzy Szponu zmierzającą w jego stronę. Oficer manipulował przy generatorze głosu u swej szyi, dokonując wyboru pomiędzy autotranslacyjnymi opcjami.


— …Cathtoo-psh’v’chim’ph…

— Kah-jkoo-kee, k’keee! EeeEeEE! k…

— Sssyk puknięcie *trzask! *…

— Puna bliv’t mannennering…

— …co ty tu robisz! Dobrzy podopieczni nie bawią się rzeczami, których nie rozumieją!

Nagle oficer zauważył otwartą wnękę — i rękę Fibena wpychającą coś do kieszeni kombinezonu.

— Stój! Pokaż nam, co…

Fiben nie czekał, aż żołnierz skończy mówić. Wdrapał się na kopiec. Błękitna kula zapulsowała, gdy przechodził obok niej, i przerażenie w jego umyśle ustąpiło na chwilę miejsca potężnemu, kostycznemu śmiechowi. Przeskoczył nad wierzchołkiem i ześliznął się w dół po drugiej stronie. Wiązki z laserów zaskwierczały mu nad głową, odłupując fragmenty z kamiennej konstrukcji. Fiben wylądował na ziemi z głuchym łoskotem.

Niech diabli wezmą tymbrimskie poczucie humoru — brzmiała jego jedyna myśl, gdy dźwignął się na nogi i pognał w jedynym dostępnym kierunku, wzdłuż chroniącego go cienia kopca, prosto ku ornemu urwisku.



39. Gailet

Max wysypał ładunek uszkodzonych gubryjskich dysków strażniczych na dach tuż obok Gailet Jones.

— Wyrwaliśmy z nich odbiorniki — zameldował. — Mimo to będziemy musieli obchodzić się z tym cholernie ostrożnie.

Stojący w pobliżu profesor Oakes zatrzymał swój stoper. Postarzały szym chrząknął z zadowoleniem.

— Ich wsparcie powietrzne znowu wycofano. Najwyraźniej uznali, że to jednak był wypadek.

Raporty wciąż napływały. Gailet chodziła nerwowo w kółko, od czasu do czasu spoglądając przez balustradę na pożar i zamieszanie panujące w Parku Urwiska Nadmorskiego.

Nie planowaliśmy niczego w tym rodzaju! — pomyślała. — Być może bardzo nam się poszczęściło. Dowiedzieliśmy się tak wiele.

A być może to katastrofa. Trudno to na razie ocenić.

Byle tylko nieprzyjaciel nie odkrył naszego udziału.

Młody, nie mający więcej niż dwanaście lat szen, odłożył lornetkę i zwrócił się w stronę Gailet.

— Sygnalizator melduje, że wrócili wszyscy nasi wysunięci obserwatorzy poza jednym, proszę pani. O nim nie mamy na razie wiadomości.

— Kto to taki? — zapytała Gailet.

— Hmm, ten oficer milicji z gór. Fiben Bolger, proszę pani.

— Mogłam to przewidzieć! — Gailet westchnęła.

Max uniósł wzrok znad stosu swych nieziemskich trofeów. Na jego twarzy pojawił się grymas trwogi.

— Widziałem go. Kiedy ogrodzenie nawaliło, przeskoczył ponad nim i pognał przed siebie w stronę ognia. Hmm, jak sądzę, powinienem był pójść za nim, żeby mieć na niego oko.

— Nie musiałeś robić nic takiego, Max. Postąpiłeś dokładnie tak, jak trzeba. Kto by wykręcił taki głupi numer! — westchnęła. — Mogłam się domyślić, że zrobi coś w tym rodzaju. Jeśli go złapią i nas wyda… — przerwała. Nie było sensu niepokoić pozostałych ponad potrzebę.

A zresztą — pomyślała z lekkim poczuciem winy — być może ten arogancki szen został tylko zabity.

Przygryzła jednak wargę i podeszła do balustrady, by spojrzeć ponad nią w kierunku popołudniowego słońca.



40. Fiben

Za Fibenem rozległo się znajome „zip zip”. Błękitna kula ponownie otworzyła ogień. Gubru skrzeczeli mniej niż można było tego oczekiwać. Ostatecznie byli to żołnierze. Niemniej narobili całkiem sporo harmideru, a ich uwaga została odwrócona. Fiben nie był w stanie odgadnąć, czy obrońca schowka chciał osłaniali jego odwrót, czy też jedynie nękał najeźdźców dla zasady. Po chwili był już zbyt zajęty, by w ogóle o tym myśleć.

Jedno spojrzenie ponad krawędzią wystarczyło, by ścisnęło go w gardle. Powierzchnia urwiska nie była gładka jak szkło, nie prezentowała też jednak trasy, którą wybrałby ktoś udający się na piknik, aby zejść nią ku połyskującym na dole piaskom.

Gubru zaczęli teraz strzelać do błękitnej kuli. Nie mogło to jednakże trwać długo. Fiben przypatrzył się stromej ścianie. Po zastanowieniu uznał, że wolałby przeżyć długie, spokojne życie jako wiejski ekolog, dostarczać próbek spermy, kiedy tylko tego od mego zażądają, może przyłączyć się do jakiejś naprawdę fajnej grupy rodzinnej i zająć się grą w scrabbie.

— Uch! — wyraził komentarz w ludzkim dialekcie i przeszedł ponad krawędzią porośniętą trawą.

Niewątpliwie było to zadanie dla czwororęcznego. Złapał za jakąś wyniosłość nogopalcami i kciuchem lewej stopy, zakołysał się i znalazł drugi punkt oparcia, po czym zdołał opuścić się na niższy poziom. Krótki odcinek pokonał łatwo, potem jednak zaczęło wyglądać na to, że potrzebny mu silny uchwyt we wszystkich kończynach. Dzięki Goodall Wspomaganie pozostawiło jego rasie tę zdolność. Gdyby miał takie stopy jak człowiek, z pewnością w tej chwili już by spadł!

Spocony Fiben macał wkoło stopą w poszukiwaniu oparcia, które musiało gdzieś tam być, gdy nagle odniósł wrażenie, że ściana urwiska podskoczyła w górę i uderzyła w niego. Eksplozja sprawiła, że skała się zatrzęsła. Twarz Fibena wcisnęła się w piaszczystą powierzchnię. Trzymał się ze wszystkich sił, kopiąc zwisającymi w powietrzu nogami.

Cóż za cholerne… — kaszlał i pluł, gdy pióropusz pyłu spływał w dół z krawędzi stoku. Kątem oka dostrzegł jasne odłamki rozżarzonego kamienia przelatujące przez niebo i opadające ku grobom syczącym w morzu na dole.

Ten wykopujący korzonki kopiec musiał eksplodować!

Nagle coś przemknęło ze świstem obok jego głowy. Uchylił się, zdołał jednak dostrzec błysk błękitu i usłyszeć, wewnątrz głowy, zduszony, nieziemski chichot. Owa wesołość osiągnęła crescendo, gdy wydało mu się, że coś otarło się o tył jego głowy, a potem opadła, gdy błękitne światło oddaliło się ze świstem, obniżając lot, by umknąć na południe, tuż ponad falami.

Fiben, sapiąc, poszukiwał rozpaczliwie oparcia dla nogi. Wreszcie znalazł je i był w stanie opuścić się na kolejną, w miarę bezpieczną półkę. Wcisnął się w wąską rozpadlinę, w której był niewidoczny ze szczytu urwiska. Dopiero wtedy znalazł dodatkową energię na przekleństwa.

Jeszcze się spotkamy, Uthacalthing. Jeszcze się spotkamy.

Otarł pył z oczu i spojrzał w dół.

Pokonał już mniej więcej połowę odległości dzielącej go od plaży. Jeśli uda mu się zejść bezpiecznie na sam dół, droga do nieczynnego wesołego miasteczka położonego przy północno-zachodnim krańcu Zatoki Aspinal powinna być łatwa. Gdy się tam już znajdzie, zapewne nie będzie mu trudno zniknąć w plątaninie zaułków i bocznych ulic.

Kilka następnych minut rozstrzygnie sprawę. Ocaleni członkowie gubryjskiego patrolu mogli dojść do wniosku, że zginął podczas eksplozji, zrzucony do morza wraz z fragmentami schowka. Albo może pomyślą, że uciekł jakąś inną trasą. Ostatecznie tylko idiota próbowałby zejść w dół po takim urwisku bez odpowiedniego sprzętu.

Fiben miał nadzieję, ze jego rozumowanie było prawidłowe, ponieważ gdyby zeszli tu na dół, by go odnaleźć, miałby przechlapne w takim samym stopniu, jak te ptaki ogarniętego pożarem gmachu biura.

Na wprost przed nim słońce skłaniało się ku zachodniemu horyzontowi. Dym z popołudniowego pożaru rozprzestrzenił się wystarczająco daleko, by dodać do zapadającego zachodu słońca błyszczące odcienie umbru i szkarłatu. Na wodzie dostrzegał, tu i ówdzie, trochę łodzi. Dwie barki towarowe płynęły powoli w stronę odległych wysp, niewątpliwie załadowane żywnością dla populacji ludzkich zakładników. Na ich pokładzie można było dojrzeć słabo widoczne, niskie, brązowe postacie.

Fatalnie, że niektóre z soli znajdujących się w wodzie morskiej Garthu działały toksycznie na delfiny. Gdyby trzeci gatunek Terragenów był w stanie się tu osiedlić, tak skuteczna izolacja mieszkańców archipelagu sprawiłaby najeźdźcom znacznie więcej trudności. Poza tym delfiny miały odmienny sposób myślenia. Być może wpadłyby na pomysł czy dwa, które nie przyszły do głowy ziomkom Fibena.

Południowe przylądki przesłaniały mu widok na port, zauważył jednak błyszczące, srebrzyste ślady gubryjskich okrętów wojennych lub statków pomocniczych biorących udział w konstruowaniu kosmicznych instalacji obronnych.

Cóż — pomyślał Fiben. — Nikt jeszcze po mnie nie przyszedł. W takim razie nie ma się co spieszyć. Odzyskaj dech w piersiach, zanim spróbujesz pokonać pozostałą część drogi.

Odcinek, który pozostawił za sobą, był łatwiejszy.

Fiben wsadził rękę do kieszeni i wyciągnął błyszczącą nitkę, którą znalazł we wnęce. Mogła ona faktycznie okazać się pajęczyną lub czymś równie mało znaczącym, była to jednak jedyna zdobycz, jaką przyniosła mu jego mała przygoda. Nie wiedział, jak ma powiedzieć Athaclenie, że jego wysiłki dały w rezultacie tylko to.

Cóż, nie tylko. Dochodziło jeszcze zniszczenie tymbrimskiego schowka dyplomatycznego. To była kolejna sprawa, którą będzie musiał wytłumaczyć.

Wyjął lunetę i odkręcił pokrywkę soczewki. Wcisnął uważnie nitkę w jej wewnętrzną powierzchnię, po czym włożył pokrywkę z powrotem na miejsce i schował przyrząd.

Tak jest. Zanosiło się na naprawdę fajny zachód słońca. Żarzące się iskry strzelały w górę z pogorzeliska w wirujących pióropuszach wzbijanych przez gubryjskie ambulansy startujące i lądujące z gwizdem na szczycie urwisk. Fiben zastanowił się, czy — podczas gdy się temu przyglądał — nie sięgnąć do kieszeni po resztę orzeszków. W tej chwili jednak pragnienie dokuczało mu bardziej niż głód. Zresztą większość współczesnych szymów jadła za dużo białka.

Życie jest twarde — pomyślał, starając się przybrać wygodną pozę w wąskiej szczelinie. — Ale z drugiej strony nigdy nie było łatwe dla istot z klasy podopiecznych, prawda?

Żyjesz sobie, pilnując własnego nosa, w jakimś deszczowym lesie, doskonale przystosowany do własnej niszy ekologicznej i nagle: „Bach!”, jakiś autorytarnie nastawiony facet z urojeniami boskości siedzi ci na piersi i wpycha do gardła owoc z Drzewa Wiadomości. Od tej chwili już jesteś nieprzystosowany, ponieważ ocenia się ciebie według „wyższych” standardów twego opiekuna. Nie masz wolności, nie możesz nawet rozmnażać się, kiedy zechcesz i nagle masz te wszystkie „obowiązki” — kto kiedy słyszał w dżungli o obowiązkach? — obowiązki wobec opiekunów, wobec potomków…

Marny interes. W Pięciu Galaktykach istnieje jednak tylko jedna alternatywa. Eksterminacja. Przykładem mogliby być poprzedni dzierżawcy Garthu.

Fiben oblizał z warg sól pozostawioną przez pot. Zrozumiał, że to nerwowa reakcja wywołała tę przejściową falę goryczy. Nie było zresztą sensu wysuwać oskarżeń. Gdyby był reprezentantem gatunku — jednym z tych nielicznych szymów upełnomocnionych do przemawiania w imieniu wszystkich neoszympansów przed Radą Terrageńską i wielkimi Instytutami Galaktycznymi — może wart by się było zastanowić nad tymi kwestiami. Fiben zdał sobie sprawę, że właściwie stara się tylko odwlec moment zejścia.

Chyba jednak o mnie zapomnieli — pomyślał, zdumiony, że tak mu się poszczęściło.

Zachód słońca osiągnął swe apogeum w glorii barw i wzorów, rzucając bogate czerwone i pomarańczowe łuny na płytkie morze Garthu.

Do diabła, po takim dniu czym było zejście w ciemności ze stromego urwiska? Drobnostką i tyle.


— Gdzie, do cholery, byłeś? — Gailet Jones zwróciła się w stronę Fibena, gdy ten wpadł gwałtownie przez drzwi. Podeszła do niego, spoglądając groźnie.

— Oj, kurde — westchnął. — Nie krzycz na mnie. Miałem ciężki dzień.

Przepchnął się obok niej i ruszył, powłócząc nogami, przez domową bibliotekę, pełną porozrzucanych map i papierów. Nadepnął na wielką mapę leżącą na podłodze, nie zważając na pełne oburzenia krzyki dwóch obserwatorów Gailet. Uskoczyli na bok, gdy przeszedł pomiędzy nimi.

— Skończyliśmy odprawę parę godzin temu! — zawołała Gailet, podążając za nim. — Maxowi udało się ukraść całkiem sporo ich dysków strażniczych…

— Wiem. Widziałem — mruknął, gdy dotarł do małej klitki, którą mu przydzielono. Zaczął się natychmiast rozbierać. — Czy masz coś do jedzenia? — zapytał.

— Do jedzenia? — powtórzyła z niedowierzaniem Gailet. — Potrzebne nam twoje dane, aby wypełnić luki w naszej mapie gubryjskich operacji. Ta eksplozja to był szczęśliwy traf. Nie przygotowaliśmy dostatecznej liczby obserwatorów. Połowa tych, których mieliśmy, stała tylko i się gapiła, gdy zaczęło się zamieszanie.

Kombinezon Fibena, upadając na podłogę, „plasknął”. Szym wystąpił z niego.

— Jedzenie może zaczekać — wymamrotał. — Muszę się napić.

Gailet Jones zaczerwieniła się i na wpół odwróciła.

— Mógłbyś być choć na tyle uprzejmy, żeby się nie drapać — zauważyła.

Fiben, który nalewał sobie pokaźną porcję pomarańczówki z pomarańcz ping, odwrócił się i spojrzał na nią zaciekawiony. Czy to naprawdę była ta sama szymka, która jakieś dwa tygodnie temu zaczepiła go słowem „różowa”? Uderzył się w pierś, strącając z niej tuman pyłu. Mina Gailet wyrażała niesmak.

— Marzyłem o kąpieli, ale teraz myślę, że ją sobie daruję — oznajmił. — Za bardzo chce mi się spać. Muszę odpocząć. Jutro wracam do domu.

Gailet mrugnęła.

— W góry?

Fiben skinął głową.

— Muszę zabrać Tycho i udać się z powrotem do pani generał, żeby złożyć jej meldunek. — uśmiechnął się ze zmęczoną miną. — Nie przejmuj się. Powiem jej, że robicie tu dobrą robotę. Świetną.

Szymka prychnęła z niesmakiem.

— Spędziłeś popołudnie i wieczór, tarzając się w piachu i zalewając pałę! Ładny oficer milicji! A ja myślałam, że przyślą uczonego! Cóż, jeśli twoja prześwietna pani generał zechce się jeszcze kiedyś skontaktować z naszym ruchem w mieście, to dopilnuj, żeby skorzystała z innego łącznika, słyszysz mnie?

Odwróciła się i zatrzasnęła za sobą drzwi.

Co ja takiego powiedziałem? — Fiben spojrzał w ślad za nią. Zdawał sobie niejasno sprawę, że w jakiś sposób mógł spisać się lepiej. Był jednak zmęczony. Całe ciało miał obolałe, od przypalonych palców aż do poparzonych płuc. Niemal nie czuł łóżka, gdy się na nie zwalił.

W jego snach pojawił się wirujący, pulsujący błękit. Emanowało z niego coś słabego, co można było przyrównać do odległego uśmiechu.

Zabawne — zdawało się mówić. — Zabawne, ale znowu nie takie bardzo śmieszne.

To raczej coś na pobudzenie apetytu przed tym, co się dopiero zdarzy.

Fiben jęknął cicho przez sen. Potem nawiedziła go następna wizja — mały neoszympans, niewątpliwy przykład atawizmu, z kostnymi wałami nadoczodołowymi i długimi rękami spoczywającymi na klawiaturze monitora przytroczonego pasami do jego klatki piersiowej. Atawistyczny szym nie potrafił mówić, lecz gdy się uśmiechnął, Fiben zadrżał.

Później nastała bardziej spokojna fala snu i wreszcie Fiben odnalazł ulgę w innych wizjach.



41. Galaktowie

Suzeren Poprawności nie mógł postawić stopy na nie usankcjonowanej ziemi. Ze względu na to jechał, siedząc na pozłacanej tyczce orzeczeń. Drogę wskazywał mu konwój trzepoczących skrzydłami przybocznych Kwackoo. Ich nieustanny, gruchający pomruk działał bardziej uspokajająco niż poważne ćwierkanie ich gubryjskich opiekunów. Choć Wspomaganie zbliżyło znacznie Kwackoo do gubryjskiego sposobu patrzenia na świat, nadal jednak byli oni z natury mniej poważni i dostojni.

Suzeren Poprawności starał się wziąć poprawkę na te różnice, gdy gdaczący rój puszystych, pękatych podopiecznych zabrał antygrawitacyjną grzędę z miejsca, gdzie spoczywało ciało. Może było to nieeleganckie, lecz już teraz dało się słyszeć, jak plotkują po cichu o tym, kto zostanie wybrany następcą. Kto będzie nowym Suzerenem Kosztów i Rozwagi?

Decyzja musi zostać podjęta szybko. Wysłano już wiadomości do Władców Grzędy na rodzinnym świecie, lecz — o ile zajdzie taka potrzeba — awansuje się najstarszego rangą biurokratę będącego na miejscu. Trzeba było zachować ciągłość.

Suzeren Poprawności nie był bynajmniej oburzony. Kwackoo wpływali na niego uspokajająco. Potrzebował ich prostych pieśni, gdyż odwracały one jego uwagę. Najbliższe dni i tygodnie będą pełne napięcia. Formalna żałoba była tylko jednym z wielu oczekujących ich zadań. W jakiś sposób trzeba było odtworzyć pęd prowadzący ku nowej linii politycznej. Rzecz jasna należało też rozważyć wpływ, jaki ta tragedia wywrze na pierzenie.

Badacze oczekiwali na przybycie grzędy pośród gaju obalonych na ziemię drzew, niedaleko od wciąż jeszcze tlących się murów gmachu biura. Gdy suzeren skinął głową, pozwalając im zacząć, przystąpili do tańca przedstawiającego, który składał się w części z gestykulacji, a w części z prezentacji audiowizualnej. Opisywał on ich ustalenia odnośnie przyczyn wybuchu i pożaru. Gdy badacze wyćwierkiwali swe odkrycia w synkopowej pieśni a cappella, suzeren próbował się skupić. Była to ostatecznie delikatna oprawa.

Zgodnie z kodeksami Gubru mieli prawo zająć nieprzyjacielską ambasadę, można ich jednak było obciążyć odpowiedzialnością za szkody, jeśli nastąpiły z ich winy.

Tak, tak, to się zdarzyło, wydarzyło — zameldowali badacze. — Budynek jest — stał się — wypaloną dziurą.

Nie, nie, żadnych śladów celowej aktywności nie wykryto, nie stwierdza się, by były przyczyną tych wydarzeń. Nie ma znaków świadczących, ze ten szlak wypadków został z góry określony przez naszych nieprzyjaciół i narzucony wbrew naszej woli.

Nawet jeśli tymbrimski ambasador dokonał sabotażu we własnych budynkach, to co z tego? Jeśli nie my jesteśmy przyczyną, to nie musimy płacić, nie musimy zwracać kosztów.

Suzeren zaćwierkał krótko, udzielając im reprymendy. Do badaczy nie należało określenie poprawności, a jedynie ustalenie faktów. Poza tym kwestie wydatków wchodziły w zakres kompetencji wyższych urzędników nowego Suzerena Kosztów i Rozwagi, gdy pozbierają się już oni z katastrofy, która spotkała tutaj biurokrację.

Badacze wytańczyli pełne skruchy przeprosiny.

Myśli suzerena wciąż krążyły z odrętwiałą ciekawością wokół możliwych konsekwencji tego wypadku, który — choć pod innymi względami był drobnym incydentem — obalił delikatną równowagę triumwiratu na chwilę przed następnym Konklawe Dowództwa. Reperkusje tego nie znikną nawet wtedy, gdy wyznaczy się już nowego trzeciego suzerena.

Na krótką metę wzmocni to pozycję obu ocalonych. Wiązka i Szpon będzie mogła swobodnie ścigać niewielu ludzi pozostałych na wolności, bez względu na koszty, zaś Poprawność zająć się pracą badawczą bez wysłuchiwania nieustannych uszczypliwości na temat tego, ile to będzie kosztowało.

Trzeba było też wziąć pod uwagę rywalizację o prymat. W ostatnich dniach zaczęło stawać się jasne, jak bardzo godny podziwu był dawny Suzeren Kosztów i Rozwagi. Coraz częściej i częściej, wbrew wszelkim oczekiwaniom, to on organizował ich debaty, wyciskał z nich ich najlepsze pomysły, nalegał na kompromis, kierował ich w stronę consensusu.

Suzeren Poprawności był ambitny. Kapłanowi nie podobał się kierunek, w którym zmierzały sprawy. Nie było też przyjemnie patrzeć, jak jego najinteligentniejsze plany modyfikowano, zmieniano, przekształcano, żeby dogodzić biurokracie. A już zwłaszcza takiemu, który miał dziwaczne pomysły na temat empatii z obcymi!

Nie, to nie była najgorsza rzecz, jaka mogła się zdarzyć. Absolutnie nie. Nowa trójka będzie znacznie łatwiejsza do zaakceptowania. Bardziej praktyczna. Ponadto w nowej równowadze zmiennik wystartuje z niekorzystnej pozycji.

Dlaczego więc, z jakiego powodu, z jakiej przyczyny czuję lęk? — zastanowił się najwyższy kapłan.

Drżąc, Suzeren Poprawności otrzepał upierzenie i skoncentrował się, przywiódł swe myśli z powrotem do teraźniejszości, do raportu badaczy. Zdawali się oni sugerować, że eksplozja oraz pożar należały do tej szerokiej kategorii zdarzeń, które Ziemianie nazywali „przypadkami”.

Na nalegania swego byłego kolegi suzeren próbował ostatnio nauczyć się anglicu, dziwnego, niegalaktycznego języka dzikusów. Było to trudne, przyprawiające o frustrację zajęcie, którego użyteczność była wątpliwa, gdyż komputery językowe funkcjonowały wystarczająco sprawnie.

Niemniej naczelny biurokrata nie ustępował i nieoczekiwanie kapłan odkrył, ze można się czegoś nauczyć nawet z takiego zwierzęcego zestawu chrząknięć i jęków. Jedną z takich rzeczy były ukryte znaczenia, jakie można było odnaleźć w terminie „przypadek”.

Określenie to niewątpliwie miało zastosowanie do tego, co — jak mówili badacze — wydarzyło się tutaj, gdy pewna liczba nieprzewidzianych czynników sprzęgła się z poważną niekompetencją ze strony Miejskiego Przedsiębiorstwa Gazowego, z którego usunięto ziemskich nadzorców. Niemniej sposób, w jaki Ziemianie definiowali „przypadek” był błędny już w samej definicji! W anglicu ten termin właściwie nie miał precyzyjnego znaczenia!

To właśnie ludzie ukuli truizm mówiący, że „przypadki nie istnieją”.

W takim razie, po co słowo na określenie nie istniejącej rzeczy?

Przypadek… to określenie zdawało się pokrywać wszystko od nie dostrzeżonego związku przyczynowego, poprzez prawdziwą losowość, aż po pełną burzę prawdopodobieństwa siódmego stopnia! W każdej z tych sytuacji „skutki” były „przypadkowe”.

Jak gatunek o tak niejasnym, niezdefiniowanym, zależnym od kontekstu sposobie patrzenia na wszechświat mógł być gwiezdnym wędrowcem, sklasyfikowanym jako opiekun klanu wysokiego stopnia? W porównaniu z tymi Ziemianami nawet diabelscy spryciarze Tymbrimczycy byli przejrzyści i zrozumiali jak sam eter!

Podobnie niepokojący tor myśli był tym, czego kapłan najbardziej nie znosił u biurokraty! Stanowiło to jedną ze szczególnie irytujących cech zmarłego suzerena.

Był to również jeden z przymiotów najbardziej kochanych i cennych. Będzie mu tego brak.

Podobny chaos powstawał często, gdy consensus został złamany, a na wpół powstały związek rozbity.

Suzeren wyćwierkał zdecydowanym tonem łańcuch słowny definicji. Introspekcja była wyczerpująca, a trzeba było podjąć decyzję odnośnie tego, co tutaj się wydarzyło.

W niektórych z potencjalnych przyszłości ich klan mógł być zmuszony do zapłacenia odszkodowania Tymbrimczykom — a nawet Ziemianom — za zniszczenia, do których doszło na tym płaskowyżu. Była to bardzo niemiła myśl, lecz jeśli wielki plan Gubru zostanie zrealizowany, będzie można temu całkowicie zapobiec.

Zadecydują o tym wydarzenia rozgrywające się gdzie indziej w Pięciu Galaktykach. Ta planeta była drugorzędnym, choć ważnym, orzechem, który trzeba było rozbić szybkim, skutecznym uderzeniem dzioba. Dopilnowanie, by wydatki trzymano w ryzach, będzie zresztą zadaniem nowego Suzerena Kosztów i Rozwagi.

Do kapłana należało dbanie o to, by — gdy powrócą Przodkowie — nie okazało się, że Sojusz Gubryjski — prawdziwy spadkobierca starożytnych — nie spełnia wymogów poprawności.

Niech wiatry przyniosą ten dzień — wzniósł modlitwę kapłan.

— Orzeczenie odroczone, odłożone, przełożone na później — oznajmił na głos. Badacze natychmiast zamknęli swe teczki.

Zakończywszy sprawę pożaru ambasady, kapłan musiał się jeszcze zatrzymać na wierzchołku wzgórza, gdzie czekała dodatkowa kwestia do rozpatrzenia.

Gruchający tłum Kwackoo zbił się ciasno i ruszył naprzód całą masą, dźwigając grzędę orzeczeń — spłaszczona kula złożona z pękatych podopiecznych płynąca spokojnie przez pierzasty tłum ich podskakujących, pobudliwych opiekunów.

Wierzchołek schowka dyplomatycznego dymił jeszcze — pozostałość wczorajszych wydarzeń. Suzeren słuchał uważnie, gdy badacze składali raport. Czasami robili to pojedynczo, lecz niekiedy łączyli się w chór, by ćwierkać unisono, a potem tworzyć kontrapunkt. Z tej kakofonii suzeren odtworzył obraz wypadków, które doprowadziły do tej sytuacji.

Miejscowego neoszympansa znaleziono, jak kręcił się wokół schowka, nie zwróciwszy się uprzednio o formalne pozwolenie do władz okupacyjnych, co stanowiło oczywiste pogwałcenie protokołu czasu wojny. Nikt nie wiedział, po co udało się tam to głupie półzwierzę. Być może kierował nim „małpi kompleks” — ta irytująca, niezrozumiała potrzeba, która skłaniała Ziemian do zmierzania w stronę źródła podniecenia zamiast roztropnego unikania go.

Uzbrojony oddział natrafił na ciekawskiego neoszympansa, gdy zgodnie z planem udawał się na obszar dotknięty katastrofą, by go zabezpieczyć. Dowódca przemówił naglącym tonem do pokrytego futrem podopiecznego ludzi, domagając się, by ziemskie stworzenie zaprzestało natychmiast swych czynności i złożyło należyty hołd.

Co typowe dla wychowanków ludzi, neoszympans okazał się uparty. Zamiast zachować się w cywilizowany sposób, uciekł. Podczas prób powstrzymania go uruchomiono jakieś ukryte w kopcu urządzenie obronne. Nastąpiła strzelanina, podczas której kopiec uległ uszkodzeniu.

Tym razem suzeren uznał, że rezultat jest nadzwyczaj zadowalający. Choć tylko jako młodszy podopieczny, szympans był oficjalne sojusznikiem przeklętych Tymbrimczyków. Postępując w powyższy sposób, złamał nietykalność schowka! Żołnierze mieli prawo bez zahamowań otworzyć ogień czy to do szympansa, czy kuli obronnej. Suzeren orzekł, że nie doszło do pogwałcenia poprawności.

Badacze odtańczyli taniec ulgi. Rzecz jasna im dokładniej przestrzegano starożytnych procedur, tym jaśniej będzie lśniło upierzenie Gubru, gdy powrócą Przodkowie.

Niech wiatry przyśpieszą ten dzień.

— Otwórzcie, wejdźcie, wstąpcie do schowka — rozkazał kapłan.

— Wejdźcie i zbadajcie kryjące się w nim tajemnice!

Urządzenia zabezpieczające schowek z pewnością zniszczyły większość zawartości, niemniej mogła tam pozostać jakaś możliwa do odszyfrowania, wartościowa informacja.

Prostsze zamki ustąpiły szybko. Sprowadzono specjalne urządzenia, by usunęły masywne drzwi. Wszystko to zabrało trochę czasu. Kapłan zajął się odprawianiem nabożeństwa dla kompanii kołnierzy Szponu. Wygłosił kazanie mające wzmocnić ich wiarę w starożytne wartości. Było ważne, by nie pozwolić im na utracenie silnego ducha bojowego w chwili, gdy wszędzie zapanował pokój. Suzeren przypominał im więc, że w ciągu ostatnich dwóch dni kilka małych oddziałów wojowników zniknęło bez śladu w górach położonych na południowy wschód od tego miasta. Teraz była odpowiednia chwila, by im powtórzyć, że ich życie należy do Gniazda. Gniazdo i honor — nic innego się nie liczyło.

Wreszcie uporano się z ostatnim szyfrowym ryglem. Jak na sławnych spryciarzy Tymbrimczycy nie wydawali się nazbyt bystrzy. Poradzenie sobie z ich zastawkami przyszło gubryjskim robotom-wytrychom stosunkowo łatwo. Drzwi uniosły się w górę w ramionach automatycznego nośnika. Trzymając przed sobą instrumenty, badacze wkroczyli ostrożnie do wnętrza kopca.

W kilka chwil później, z serią ćwierknięć wyrażającą zaskoczenie, na zewnątrz wypadła upierzona postać trzymająca w dziobie czarny, krystaliczny przedmiot. Za pierwszą niemal natychmiast podążyła następna. Stopy badaczy zlały się w plamę roztańczonego podniecenia, gdy położyli przedmioty na ziemi przed unoszącą się w powietrzu grzędą suzerena.

Nietknięte! — zatańczyli. Znaleziono dwie nietknięte jednostki pamięci, osłonięte przed samoniszczącymi eksplozjami przez przedwczesne osunięcie się skał!

Radość zapanowała pomiędzy badaczami, a od nich przeniknęła do żołnierzy i cywilów czekających z tyłu. Nawet Kwackoo zanucili ze szczęścia, gdyż oni również rozumieli, że trzeba to uznać za triumf przynajmniej czwartego stopnia. Ziemski podopieczny złamał nietykalność schowka przez wyraźnie lekceważące zachowanie będące oznaką wadliwego Wspomagania. W rezultacie uzyskali w pełni prawomocny dostęp do tajemnic nieprzyjaciela!

Tymbrimczycy i ludzie okryją się wstydem, a klan Gooksyu-Gubru dowie się wiele!

Celebracja była zgodnie z gubryjskimi zwyczajami frenetyczna, Sam suzeren jednak tańczył tylko przez kilka sekund. W nieustannie zatroskanym gatunku jego rolą była zdwojona troska. We wszechświecie istniało zbyt wiele rzeczy, które powinny być martwe, aby jakimś zrządzeniem losu nie stały się któregoś dnia groźbą dla Gniazda.

Suzeren przechylił głowę najpierw w jedną stronę, a potem w drugą. Popatrzył w dół na sześciany danych, czarne i lśniące na okopconej glebie. Wydało mu się, że ocalone kryształy zapisu są połączone ze sobą dziwną więzią, wywołującą uczucie, które niemal, ale nie całkowicie, przekładało się na złowieszcze wrażenie lęku.

Nie było to rozpoznawalne doznanie psi ani żadna inna forma przeczucia o charakterze naukowym. Gdyby suzeren doświadczył czegoś takiego, nakazałby na miejscu obrócić sześciany w pył.

Niemniej jednak… było to bardzo dziwne.

Przez krótką chwilę zadrżał pod wpływem złudzenia, że wielofasetowe kryształy są oczyma, lśniącymi, czarnymi jak kosmos oczyma wielkiego i bardzo niebezpiecznego węża.



42. Robert

Biegł, trzymając w jednym ręku nowy drewniany łuk. Prosty, ręcznie utkany kołczan, zawierający dwadzieścia nowych strzał, podskakiwał łagodnie na jego plecach, gdy Robert, dysząc, gnał po leśnej ścieżce. Jego słomiany kapelusz sporządzono w rzecznego sitowia. Przepaska na biodra oraz mokasyny wykonane były z miejscowego zamszu.

Młody mężczyzna, biegnąc, oszczędzał nieco lewą nogę. Bandaż na udzie pokrywał jedynie zresztą powierzchowną ranę. Nawet ból wywołany oparzeniem dawał swego rodzaju satysfakcję, gdyż przypominał mu o ile lepsze jest bliskie chybienie od jego alternatywy.

Przywołał obraz wysokiego ptaka, spoglądającego z niedowierzaniem na strzałę, która przeszyła mu mostek, i jego laserowego karabinu padającego na leśną ściółkę, wypuszczonego ze sparaliżowanych śmiercią szponów.

Na grani panował spokój. Niemal jedynymi dźwiękami były jego miarowy oddech oraz cichy zgrzyt mokasynów uderzających kamyki. Strużki potu wysychały szybko, gdy wietrzyk muskał jego ramiona i nogi, pozostawiając na nich ślady gęsiej skórki. W miarę jak piął się w górę, dotyk wiatru stawał się coraz świeższy. Stok, po którym wiła się ścieżka, zwężał się, aż wreszcie Robert wydostał się ponad poziom drzew, pomiędzy wyniosłe grzbiety wzgórz szczytu grani.

Nagłe ciepło słońca było czymś mile widzianym teraz, gdy jego skóra stała się niemal równie ciemna jak kora orzecha foon. Stała się też teraz twardsza, dzięki czemu ciernie i pokrzywy mniej mu dokuczały.

Zaczynam zapewne wyglądać jak Indianin z dawnych czasów — pomyślał z odrobiną rozbawienia. Przeskoczył nad leżącą na ziemi kłodą i popędził w dół prowadzącym w lewo odgałęzieniem ścieżki.

Jako dziecko przywiązywał wielką wagę do swego nazwiska. Mały Robert Oneagle nigdy nie musiał odgrywać czarnego charakteru, gdy dzieci bawiły się w Rewoltę Konfederacji. Zawsze był wojownikiem Czirokezów lub Mohawków, który wrzeszczał wniebogłosy odziany w imitację skafandra kosmicznego i pokryty farbą wojenną na niby, kładąc trupem z lasera żołnierzy dyktatora podczas Wojny Satelitów Energetycznych.

Kiedy to wszystko się skończy, będę musiał poznać bliżej historię genetyczną mojej rodziny — pomyślał Robert. — Ciekawe, jak wielka jej część jest naprawdę indiańska.

Białe, puszyste stratusy przesuwały się wzdłuż wału wysokiego ciśnienia na północ. Wydawało się, że dotrzymują mu kroku, gdy biegł poprzez wierzchołki gór, mijając długie wzgórza, które wiodły ku domowi.

Ku domowi.

Łatwo mu było to powiedzieć teraz, gdy miał do wykonania robotę pod drzewami i otwartym niebem. Teraz mógł myśleć o tych katakumbicznych jaskiniach jak o domu, gdyż stanowiły one schronienie w niepewnych czasach.

I czekała tam Athaclena.

Nie było go dłużej niż się spodziewał. Ta podróż zawiodła go wysoko w góry, aż do Spring Yalley. Werbował ochotników i nawiązywał kontakty, a także powiadamiał o wszystkim ogół.

Rzecz jasna, on i jego towarzysze, partyzanci, stoczyli też parę potyczek z nieprzyjacielem. Robert wiedział, że to drobiazgi — mały patrol Gubru tu i ówdzie wciągnięty w pułapkę i unicestwiony aż do ostatniego nieziemca. Ruch oporu uderzał jedynie wtedy, gdy totalne zwycięstwo wydawało się prawdopodobne. Nie mogło być żadnych niedobitków, którzy powiadomiliby gubryjskie dowództwo naczelne, że Ziemianie nauczyli się, jak być niewidzialnymi.

Choć były to niewielkie zwycięstwa, uczyniły cuda dla morale. Niemniej, mimo że mogli sprawić, by Gubru tu w górach zrobiło się odrobinę gorąco, jaką osiągną z tego korzyść, jeśli nieprzyjaciel będzie się trzymał z daleka od ich zasięgu?

Większą część swej podróży poświęcił na sprawy niemal nie związane z ruchem oporu. Dokądkolwiek się udał, natychmiast otaczały go szymy, które krzyczały i paplały z radości na widok jedynego pozostałego na wolności człowieka. Ku frustracji Roberta wydawały się absolutnie szczęśliwe, gdy mogły go uczynić nieoficjalnym sędzią, rozjemcą i ojcem chrzestnym nowo narodzonych dzieci. Nigdy dotąd nie odczuwał tak mocno ciężarów, którymi Wspomaganie obarczało gatunek opiekunów.

Nie miał, rzecz jasna, pretensji do szymów. Wątpił, by kiedykolwiek w krótkiej historii ich gatunku tak wielka liczba neoszympansów była odcięta od kontaktu z ludźmi przez podobnie długi czas.

Wszędzie dokąd się udawał, dowiadywano się, że ostatni człowiek w górach nie złoży wizyty w żadnym przedinwazyjnym budynku ani nawet nie spotka się z nikim, kto miałby ubranie lub jakiekolwiek przedmioty nie garthiańskiego pochodzenia. Gdy rozeszła się wiadomość o tym, w jaki sposób gazowe roboty nieziemców odnajdują cele, szymy zaczęły przenosić całe osady w inne miejsce. Rozpowszechniło się chałupnictwo. Wskrzeszano zapomniane sztuki przędzenia i tkania, garbarstwa i łatania obuwia.

W gruncie rzeczy szymy w górach radziły sobie całkiem nieźle. Jedzenia było pod dostatkiem, a młodzież nadal uczęszczała do szkół. Tu i ówdzie nieliczni bardziej odpowiedzialni osobnicy zaczęli nawet organizować na nowo Projekt Odnowy Ekologicznej Garthu. Utrzymywali w ruchu najbardziej nie cierpiące zwłoki programy i posiłkowali się improwizacją, by zastąpić nieobecnym ludzkich ekspertów.

Robert przypomniał sobie, że pomyślał: Być może właściwie nas nie potrzebują.

W dawnych czasach, zanim ludzkość przebudziła się i stała rozsądna, jego własny rodzaj zbliżył się na odległość włosa do zamienienia swej rodzinnej Ziemi w ekologiczne piekło. Straszliwej katastrofy uniknięto z największym wysiłkiem. Gdy się o tym wiedziało, upokarzał widok wielkiej liczby tak zwanych podopiecznych zachowujących się bardziej racjonalnie niż ludzie na zaledwie stulecie przed Kontaktem.

Czy naprawdę mamy jakiekolwiek prawo, by bawić się w Boga z tymi istotami? Może kiedy to się skończy, powinniśmy po prostu odejść i pozwolić, by sami wypracowali własną przyszłość.

Romantyczny pomysł. Był jednak, rzecz jasna, pewien szkopuł.

Galaktowie nigdy nam na to nie pozwolą.

Nie zabraniał im więc tłoczyć się wokół siebie, pytać o radę i nadawać dzieciom imiona na jego cześć. Potem, gdy zrobił już wszystko, co w tej chwili było możliwe, wyruszył z powrotem do domu. Sam, gdyż w tej chwili żaden szym nie mógłby dotrzymać mu kroku.

Z radością przywitał samotność, jakiej zaznawał gdzieś od wczoraj. Dała mu ona czas na rozmyślania. W ciągu ostatnich tygodni miesięcy od tego straszliwego popołudnia, gdy jego umysł zawalił się pod ciosami pięści cierpienia i Athaclena weszła do jego wnętrza, by mu pośpieszyć na ratunek, zaczął się dowiadywać o sobie bardzo wielu rzeczy. Co dziwne, okazało się, że to nie bestie i potwory jego nerwic liczą się najbardziej. Z nimi łatwo mógł sobie poradzić, gdy tylko stawił im czoła i dowiedział się, czym są naprawdę. Zresztą nie były one zapewne gorsze niż nie rozwiązane sprawy z przeszłości ciążące brzemieniem innym osobom.

Nie, ważniejsze było to, że wziął się za bary z tym, kim był jako człowiek. Ta podróż dopiero się rozpoczęła, lecz Robertowi podobał się kierunek, w którym zdawała się go prowadzić.

Ominął truchtem zakręt górskiej ścieżki i wbiegł w cień wzgórza, mając słońce za plecami. Przed nim, na południu, leżały skaliste, wapienne formacje ukrywające Dolinę Jaskiń.

Robert zatrzymał się, gdy jego wzrok przyciągnął metaliczny błysk. Coś zaiskrzyło się ponad wzniesieniami po drugiej stronie doliny, w odległości jakichś dziesięciu mil.

Gazowe roboty — pomyślał. W tej okolicy technicy Benjamina wykładali próbki wszystkiego od sprzętu elektronicznego, poprzez metale, aż po ubrania, celem odkrycia, co przyciąga gubryjskie maszyny. Robert miał nadzieję, że poczynili jakieś postępy w czasie jego nieobecności.

Niemniej, w jakimś sensie, niemal go to już nie obchodziło. Czuł się pewnie z nowym łukiem w ręku. Szymy z gór wolały potężne kusze i arbalety domowej roboty, które wymagały mniejszej koordynacji, lecz większej, małpiej siły do kręcenia korbą. Efekt użycia wszystkich trzech rodzajów broni był taki sam… martwe ptaki. Wykorzystanie starożytnych umiejętności i archaicznych narzędzi obróciło się w elektryzujący motyw, pozostający w harmonii z legendą Klanu Dzikusów.

Wszystko to miało też niepokojące konsekwencje. Pewnego razu, po udanej zasadzce, zauważył, że niektóre z miejscowych, górskich szenów oddalają się ukradkiem z obozu. Wśliznął się w cienie i podążył za nimi ku czemuś, co wyglądało na urządzone potajemnie ognisko w położonym na boku kanionie.

Wcześniej, gdy pozbawiali pokonanych Gubru broni i odnosili na bok ich ciała, Robert zauważył, że niektóre z szymów spoglądają na niego ukradkiem, być może z poczuciem winy. Tej nocy obserwował z pogrążonego w mroku zbocza jak sylwetki o długich ramionach tańczyły w świetle ogniska pod rozproszonymi na niebie gwiazdami. Coś piekło się na rożnie nad płomieniami. Na wietrze unosił się słodki, przesączony dymem aromat.

Robert odniósł wrażenie, że jest kilka rzeczy, których szymy wolały nie pokazywać swym opiekunom. Skrył się z powrotem w cieniach i wrócił do głównego obozu, pozwalając im na ich rytuał.

Te obrazy wciąż migotały w jego umyśle niczym dzikie, drapieżne fantazje. Robert nigdy nie zapytał, co robiono z ciałami martwych Galaktów, od tej chwili jednak nie mógł myśleć o nieprzyjacielu, nie wspominając owego aromatu.

Gdyby tylko istniał sposób na zwabienie większej ich liczby w góry — zamyślił się. Jedynie pod osłoną lasu możliwe wydawało się zadanie ciosu najeźdźcom.

Popołudnie skłaniało się ku wieczorowi. Czas było kończyć długi trucht ku domowi. Robert odwrócił się i już miał zamiar ruszyć w dół, gdy zamarł nagle. W powietrzu unosiło się coś niewyraźnego co zdawało się fruwać na samej krawędzi jego wzroku, jak gdyby jakaś sprytna ćma tańczyła dokładnie na obszarze jego ślepej plamki. Wydawało się, że nie sposób na to spojrzeć wprost.

Och — pomyślał Robert.

Dał sobie spokój z próbami skupienia na tym wzroku i odwrócił twarz, pozwalając, żeby ta dziwna nie-rzecz ścigała go. Pod jej dotykiem płatki umysłu Roberta rozchyliły się niczym kwiat otwierający się na słońcu. Trzepotliwe jestestwo zatańczyło bojaźliwie i zamrugało do niego… prosty glif sympatii i łagodnego rozbawienia, który mógł łatwo zrozumieć nawet cuchnący drogą, różowo-brązowy człowiek o grubych mięśniach i owłosionych ramionach.

— Bardzo zabawne, Clennie — Robert potrząsnął głową, lecz kwiat otworzył się jeszcze szerzej i człowiek wykennował ciepło. Nie trzeba mu już było mówić, w którą stronę ma iść. Wiedział to. Skręcił z głównego szlaku i wskoczył na wąską ścieżkę wydeptaną przez zwierzynę.

W połowie drogi do szczytu grani natknął się na brązową postać wylegującą się w cieniu ciernistego krzewu. Szen podniósł wzrok znad książki o papierowych stronach i pomachał leniwie ręką.

— Cześć, Robert. Wyglądasz znacznie lepiej, niż kiedym cię ostatnio widział.

— Fiben! — Robert uśmiechnął się. — Kiedy wróciłeś? Szym stłumił znudzone ziewnięcie.

— No, z jaką godzinę temu. Chłopaki z jaskiń na dole posłały mnie od razu tutaj, cobym się zobaczył z jej znakomitością. Znalazłem coś dla niej w mieście. Przepraszam, że nie mam nic dla ciebie.

— Czy miałeś jakieś kłopoty w Port Helenia?

— Hmmm, no więc, tak jakby. Troszkie tańczyłem, troszkie się drapałem i troszkie pohukiwałem.

Robert uśmiechnął się. „Akcent” Fibena był zawsze najwyraźniejszy wtedy, gdy miał on do przekazania ważne wiadomości. To ułatwiało mu przeciąganie opowieści. Jeśli mu na to pozwolić, z pewnością zajmie im całą noc.

— Hmm, Fiben…

— Tak, tak. Ona jest tam — szym wskazał dłonią w stronę szczytu grani. — I to w całkiem opętanym nastroju, jeśli mnie o to pytasz. Ale nie pytaj. Jestem tylko szympansem. Zobaczymy się później, Robercie.

Ponownie zajął się książką. Nie stanowił dobrego przykładu pełnego uszanowania podopiecznego. Robert uśmiechnął się.

— Dziękuję, Fiben. To na razie. Pobiegł ścieżką w górę.


Athaclena nie zadała sobie trudu, by się odwrócić, gdy się zbliżał, gdyż powiedzieli już sobie „cześć”. Stała na szczycie wzgórza, spoglądając na zachód z twarzą zwróconą ku słońcu, a rękami wyciągniętymi przed siebie.

Robert natychmiast wyczuł, że unosi się teraz nad nią kolejny glif, podtrzymywany przez falujące witki jej korony. Mógł robić wrażenie. Porównywanie do niego jej wcześniejszego drobnego pozdrowienia byłoby czymś takim, jak zestawienie nieprzyzwoitego limeryku z „Xanadu”. Robert go nie widział, nie mógł nawet zacząć kennować jego złożonością, glif jednak tam był, niemal wyczuwalny dla jego wyostrzonego zmysłu empatii.

Zdał też sobie sprawę, że dziewczyna trzyma coś pomiędzy rękoma… jakby cienką nitkę niewidzialnego ognia — wyczuwalną raczej intuicją niż wzrokiem — która przebiegała łukiem przez przerwa dzielącą jedną dłoń od drugiej.

— Athacleno, co to…

Przerwał nagle, gdy obszedł ją naokoło i ujrzał jej twarz.

Jej rysy uległy zmianie. Większość człekopodobnych konturów, które ukształtowała w ciągu tygodni ich wygnania, była nadal na miejscu, coś jednak, co zastąpiły, powróciło, choćby tylko na chwilę. W jej usianych złotymi cętkami oczach widniał nieziemski blask. Wydawało się, że tańczy on w rytmie tworzącym kontrapunkt z pulsowaniem na wpół widocznego glifu.

Zmysły Roberta stały się teraz wrażliwsze. Spojrzał ponownie na, nitkę w jej rękach i przeszył go dreszcz rozpoznania.

— Twój ojciec…?

Athaciena błysnęła białymi zębami.

— With-tanna Uthacalthing bellmam-t’hoo, haoon’nda…!

Zaczerpnęła głęboko tchu przez szeroko rozwarte nozdrza. Zdawało się, że jej oczy — oddalone od siebie tak daleko, jak to tylko możliwe — zabłysły.

— Robercie, on żyje!

Młodzieniec mrugnął. Jego umysł zalały pytania.

— To wspaniale! Ale… ale gdzie? Czy wiesz coś o mojej matce? O rządzie? Co on mówi?

Athaclena nie odpowiedziała mu natychmiast. Podniosła w górę nitkę. Wydało się, ze światło słońca przebiegło w górę i w dół po całym jej napiętym odcinku. Robert mógłby przysiąc, że usłyszał dźwięk, prawdziwy dźwięk, wydobywający się z brzdąkającego włókna.

— With-tanna Uthacalthing!

Wydawało się, że Athaclena patrzy prosto w słońce.

Roześmiała się. Stała się teraz kimś trochę innym niż ta poważna dziewczyna, którą znał. Zachichotała na sposób tymbrimski i Robert bardzo się cieszył, że to nie on jest przedmiotem tej wesołości. Tymbrimski humor nader często oznaczał, że komuś innemu, kiedyś wkrótce, z całą pewnością nie będzie do śmiechu.

Podążył w ślad za jej spojrzeniem ponad doliną Sindu, gdzie eskadra wszechobecnych gubryjskich transportowców posuwała się po niebie z cichym jękiem. Ponieważ Robert nie potrafił prześledzić nic więcej niż tylko zarysy jej glifu, jego umysł poszukał czegoś mu pokrewnego pośród ludzkich wyobrażeń i znalazł to. W jego myślach ukształtowała się przenośnia.

Nagle uśmiech Athacleny stał się czymś drapieżnym, niemal kocim. Zaś statki wojenne odbijające się w jej oczach przybrały postać zadowolonych z siebie, nie podejrzewających niczego myszy.



CZĘŚĆ TRZECIA

GARTHIANIE

Ewolucja gatunku ludzkiego nie dokona się w ciągu dziesięciu tysięcy lat życia domowych zwierząt, lecz w ciągu miliona lat egzystencji zwierząt dzikich, ponieważ człowiek jest i zawsze pozostanie dzikim zwierzęciem.

    CHARLES GALTON DARWIN


Naturalna selekcja wkrótce nie będzie już odgrywać roli, a przynajmniej będzie znacznie mniej ważna niż selekcja świadoma. Ucywilizujemy i odmienimy siebie zgodnie z naszymi wyobrażeniami o tym, czym możemy się stać. W ciągu życia następnego ludzkiego pokolenia przekształcimy siebie samych nie do poznania.

    GREG BEAR



43. Uthacalthing

Ciemne jak atrament plamy szpeciły moczary nie opodal miejsca, gdzie runął na ziemię jacht. Płyny wyciekały powoli z popękanych, zatopionych zbiorników do wód rozległego, płaskiego ujścia rzeki. Wszędzie, dokąd dotarły gładkie smugi, ginęło wszystko — owady, małe zwierzęta oraz wytrzymałe trawy ze słonych bagien.

Spadając na ziemię, mały statek kosmiczny odbijał się od niej i podskakiwał. Pozostawił za sobą kręty ślad zniszczenia, zanim wreszcie zarył się nosem w bagniste ujście rzeki. Później przez całe dni wrak leżał tam, gdzie upadł, nabierając powoli wody i pogrążając się w błocie.

Ani deszcz, ani wzbierający przypływ nie mogły zmyć blizn, które walka wytrawiła w jego nadpalonych bokach. Powłoka jachtu, ongiś ładna i kusząca, była teraz osmalona i pokrywały ją ślady jednego bliskiego chybienia za drugim. Rozbicie się było jedynie ostatnią obelgą.

Wielki Thennanianin, który wydawał się nie na miejscu na rufie prowizorycznie wykonanej łodzi, przypatrywał się wrakowi, spoglądając ponad dzielącymi go od niego płaskimi wysepkami. Przestał wiosłować, by zastanowić się nad swą nieprzyjemną sytuacją.

Było jasne, że zniszczony statek nigdy już nie wystartuje. Co gorsze, jego katastrofa narobiła na tym obszarze bagien rozpaczliwego bałaganu. Thennanianin nadął swój grzebień — przypominający koguci, lecz zakończony szarymi, kolczastymi wachlarzami.

Uthacalthing uniósł wiosło i zaczekał uprzejmie, aż jego współrozbitek zakończy swą pełną godności kontemplację. Miał nadzieję, że thennański dyplomata nie ma zamiaru uraczyć go jeszcze jednym wykładem na temat ekologicznej odpowiedzialności i ciężarów statusu opiekuna. Rzecz jasna, jednak Kault to był Kault.

— Obrażono ducha tego miejsca — oświadczyło wielkie stworzenie z ciężkim chrapaniem szczelin oddechowych. — My, istoty rozumne, nie powinniśmy sprowadzać naszych mało ważnych wojen na wylęgarnie takie jak ta ani zanieczyszczać ich kosmicznymi truciznami.

— Nic nie może uniknąć śmierci, Kault. A ewolucja posuwa się naprzód dzięki tragediom.

Miała to być ironia, lecz Kault, rzecz jasna, potraktował jego słowa poważnie. Thennanianin wypuścił ciężko powietrze przez szczeliny na gardle. — Wiem o tym, mój tymbrimski kolego. Dlatego właśnie większości światów-wylęgarni pozwala się bez przeszkód przechodzić przez ich naturalne cykle. Epoki lodowe i uderzenia planetoid stanowią część naturalnego porządku rzeczy. Gatunki są w ten sposób hartowane i podnoszą się, by stawić czoła podobnym wyzwaniom. To jednak jest szczególny przypadek. Świat uszkodzony tak poważnie jak Garth może znieść tylko określoną pulę katastrof, zanim wpadnie w szok i stanie się całkowicie jałowy. Minął jedynie krótki okres od czasu, gdy Bururalli dopuścili się i tu swych szaleństw, po których ta planeta zaledwie zaczęła wracać do zdrowia. Teraz nasze bitwy powodują dodatkowy stres… taki jak to świństwo.

Kault wskazał ręką na płyny wyciekające z rozbitego jachtu. Jego obrzydzenie było wyraźnie widoczne.

Uthacalthing postanowił tym razem zachować milczenie. Rzecz jasna każdy gatunek Galaktów należący do klasy opiekunów był oficjalnie zwolennikiem ochrony środowiska. To było najstarsze i najważniejsze z praw. Te gatunki gwiezdnych wędrowców, które przynajmniej nie zadeklarowały wierności Kodeksom Postępowania Ekologicznego, były unicestwiane przez większość celem ochrony przyszłych generacji istot rozumnych.

Przybierało to jednak różne stopnie. Gubru na przykład byli mniej zainteresowani światami-wylęgarniami niż ich produktami, dojrzałymi przedrozumnymi gatunkami, które można było wychować w szczególnej odmianie konserwatywnego fanatyzmu, jaką cechował się ich klan. Spośród innych linii Soranom sprawiała wielką radość manipulacja świeżo powstałymi podopiecznymi gatunkami, zaś Tandu byli po prostu okropni.

Gatunek Kaulta bywał niekiedy irytujący ze względu na swe świętoszkowate dążenie do ekologicznej czystości, lecz przynajmniej ich obsesje Uthacalthing potrafił zrozumieć. Co innego spalić las albo wybudować miasto na zarejestrowanym świecie, gdyż tego typu uszkodzenia mogły się szybko zagoić, a co innego wpuszczać do biosfery nie rozkładające się trucizny, które zostaną wchłonięte i będą się akumulować. Na widok oleistych smug Uthacalthinga ogarnął niesmak jedynie odrobinę mniej intensywny niż odczuwany przez Kaulta. W tej chwili jednak nie można było w tej sprawie nic zrobić.

— Ziemianie mieli na tej planecie dobrą awaryjną ekipę oczyszczania, Kault. Najwyraźniej inwazja wyłączyła ją z akcji. Być może Gubru po jakimś czasie sami uprzątną ten bałagan.

Cała górna część ciała Kaulta wykręciła się, gdy Thennanianin splunął w odruchu przywodzącym na myśl kichnięcie. Fragment plwociny uderzył w jeden z pobliskich długich liści. Uthacalthing wiedział już, że jest to wyraz krańcowego niedowierzania.

— Gubru to próżniacy i heretycy! Uthacalthing, jak możesz być tak naiwnym optymistą?

Grzebień Kaulta zadrżał, a jego skórzaste powieki zamrugały. Tymbrimczyk spojrzał tylko na swego towarzysza niedoli. Jego usta stały się zaciśniętą linią.

— Ach. Aha — powiedział chrapliwym głosem Kault. — Rozumiem! Sprawdzasz moje poczucie humoru za pośrednictwem ironii — Thennanianin nadął na chwilę grzebień na swym grzbiecie. — Zabawne. Rozumiem. W rzeczy samej. Ruszajmy.

Uthacalthing odwrócił się i ponownie podniósł wiosło. Westchnąwszy, ukształtował tu’fluk, glif żałoby nad nie docenionym należycie żartem.

Zapewne to ponure stworzenie wybrano na ambasadora na świecie Ziemian ze względu na to, że ma coś, co Thennanianie uważają za wspaniałe poczucie humoru.

Ten wybór mógł stanowić lustrzane odbicie powodów, dla których Tymbrimczycy wybrali samego Uthacalthinga… biorąc pod uwagę jego stosunkowo poważną naturę, umiar i takt.

Nie — pomyślał Uthacalthing, gdy wiosłowali, przebijając się między kępami trzymającej się uparcie przy życiu trawy ze słonych gleb. — Kault, mój przyjacielu, w najmniejszym stopniu nie zrozumiałeś tego żartu. Ale zrozumiesz.

Podróż z powrotem do ujścia rzeki trwała długo. Garth dokonał ponad dwudziestu obrotów wokół osi od chwili, gdy on i Kault musieli porzucić uszkodzony statek w powietrzu, katapultując się z niego ponad pustkowiem. Pechowi tynniańscy podopieczni Kaulta wpadli w panikę. Ich paralotnie splątały się ze sobą. Obaj spadli na ziemię i się zabili. Od tej chwili dyplomaci stanowili dla siebie jedyne towarzystwo.

Dzięki wiosennej pogodzie przynajmniej nie będą marznąć. Było to zawsze jakieś pocieszenie.

Posuwali się powoli naprzód w swej prymitywnej łodzi wykonanej z odartych z kory gałęzi drzew oraz tkaniny pozostałej z paralotni. Jacht znajdował się w odległości zaledwie kilkuset metrów od miejsca, skąd dostrzegli go po raz pierwszy, lecz przedostanie się przez często wijące się kanały zajęło im prawie cztery godziny. Choć powierzchnia była zupełnie płaska, przez większą część trasy widok przesłaniała wysoka trawa.

Nagle ujrzeli roztrzaskane szczątki, które ongiś były małym, lśniącym statkiem kosmicznym.

— Nadal nie rozumiem, po co musieliśmy wracać do wraku — odezwał się chrapliwym głosem Kault. — Udało nam się zabrać ze sobą wystarczającą ilość dodatków dietetycznych, byśmy byli w stanie żyć tym, co znajdziemy. Gdy się już uspokoi, będziemy się mogli internować…

— Zaczekaj tutaj — odrzekł Uthacalthing, nie zważając na to, że przerywa rozmówcy. Dzięki Ifni Thennanianie nie byli fanatykami na punkcie tego szczegółu etykiety. Prześliznął się nad brzegiem łódki i wszedł do wody.

— Nie ma potrzeby, byśmy obaj ryzykowali podejście bliżej. Dalej ruszę sam.

Uthacalthing znał swego towarzysza niedoli wystarczająco dobrze, by wyczuć jego skrępowanie. Kultura Thennanian przywiązywała wielką wagę do osobistej odwagi — zwłaszcza ze względu na to, że podróże kosmiczne tak bardzo ich przerażały.

— Będę ci towarzyszył, Uthacalthing — Kault podźwignął się, by odłożyć na bok wiosło. — Możesz tam spotkać coś niebezpiecznego.

Uthacalthing powstrzymał go, podnosząc rękę.

— Nie ma potrzeby, kolego i przyjacielu. Twoja fizyczna postać nie jest przystosowana do warunków tego bagna. Poza tym mógłbyś przewrócić łódkę. Odpocznij sobie. Wrócę za kilka minut.

— Niech i tak będzie — Kault odczuł widoczną ulgę. — Będę ciebie oczekiwał tutaj.

Uthacalthing brodził przez płycizny, stawiając ostrożnie stopy w podstępnym błocie. Omijał rozlewiska wyciekającej ze statku cieczy i kierował się w stronę brzegu, gdzie roztrzaskany grzbiet jachtu wznosił się łukiem ponad trzęsawiskiem.

To był poważny wysiłek. Poczuł, że jego ciało próbuje się zmienić, by lepiej sobie poradzić z trudem brodzenia przez błoto. Uthacalthing stłumił jednak tę reakcję. Glif nutumnow pomógł mu ograniczyć adaptacje do minimum. Pokonanie tej odległości po prostu nie było warte ceny, jaką kosztowałyby go zmiany.

Kołnierz Tymbrimczyka rozszerzył się po części, aby podtrzymać nutumnow, a po części dlatego, że jego korona poszukiwała wśród zielska i trawy znaków obecności jakichś istot. Było wątpliwe, by cokolwiek tutaj mogło wyrządzić mu krzywdę. Zadbali o to Bururalli. Mimo to brodząc sondował otaczający go teren i pieścił sieć empatyczną tego bagiennego życia.

Ze wszystkich stron otaczały go małe stworzonka. Były tu wszystkie podstawowe, standardowe formy: opływowe, wrzecionowate ptaki, pokryte łuskami istoty gadopodobne o zrogowaciałych pyskach oraz zaopatrzone we włosy czy futro formy, które umykały przed nim wśród trzcin. Od dawna było wiadomo, że istnieją trzy klasyczne sposoby, na które tlenodyszne zwierzęta mogą pokrywać swą skórę. Jeśli jej komórki wypiętrzyły się na zewnątrz, kształtowały się pióra, jeśli do wewnątrz, powstawały włosy. Jeśli zaś grubiały, stawały się płaskie i twarde, zwierzę miało łuski.

Wszystkie te trzy formy rozwinęły się tutaj, w typowy sposób. Pióra były idealne dla ptaków, które potrzebowały maksimum izolacji przy minimum ciężaru. Futro pokrywało ciepłokrwiste stworzenia, nie mogące sobie pozwolić na utratę ciepła.

Rzecz jasna, to dotyczyło tylko powierzchni. Wewnątrz istniała niemal nieskończona liczba sposobów podejścia do problemu, jakim było życie. Każde stworzenie było niepowtarzalne, każdy świat stanowił cudowny eksperyment w dziedzinie różnorodności. Planeta miała za zadanie być wielką wylęgarnią i ze względu na tę rolę zasługiwała na ochronę. Uthacalthing dzielił to przekonanie ze swym towarzyszem.

Ludy jego i Kaulta były wrogami — rzecz jasna nie w ten sposób, w jaki Gubru byli wrogami ludzi z Garthu, lecz w pewnym, swoistym sensie — zarejestrowani w Instytucie Sztuki Wojennej. Istniało wiele rodzajów konfliktu, większość z nich niebezpieczna i dosyć poważna. Niemniej Uthacalthing na swój sposób lubił tego Thennanianina. Taka sytuacja mu odpowiadała, gdyż z reguły łatwiej było spłatać figla komuś, kogo się lubiło.

Mazista woda skapywała z jego gładkich getrów, gdy Uthacalthing wgramolił się ciężko na błotnisty brzeg. Tymbrimczyk sprawdził, czy nie ma tu promieniowania, po czym ruszył lekkimi krokami w stronę roztrzaskanego jachtu.


Kault przyglądał się Uthacalthingowi, gdy ten zniknął za burtą rozbitego statku. Siedział nieruchomo, jak mu polecono, od czasu do czasu uderzając wiosłem, by przeciwstawić się leniwemu prądowi i utrzymać z dala od wyciekających powoli strumieni płynu. Śluz wydobywał się z bulgotaniem z jego szczelin oddechowych, by zagłuszyć fetor.

W całych Pięciu Galaktykach Thennanianie byli znani jako twardzi wojownicy i dzielni gwiezdni wędrowcy. Jednakże Kault i jego ziomkowie mogli się czuć swobodnie jedynie na żywej, oddychającej planecie. Dlatego właśnie ich statki tak bardzo przypominały światy — mocne i trwałe. Statek wywiadowczy sporządzony przez jego rasę nie zostałby strącony z nieba — tak jak ten — przez byle terawatowy laser. Tymbrimczycy przedkładali prędkość i zdolność manewrowania ponad ochronę pancerza, lecz katastrofy takie jak ich zdawały się potwierdzać thennański punkt widzenia.

Rozbicie się statku pozostawiło im niewiele opcji. Próba przedarcia się przez gubryjską blokadę byłaby w najlepszym razie ryzykowna, zaś alternatywą było ukrywanie się z ocalałymi przedstawicielami ludzkiego rzędu. Nie były to zbyt pociągające perspektywy.

Być może katastrofa była jednak najlepszym rozgałęzieniem, w jakie mogła skierować się rzeczywistość. Tutaj przynajmniej była gleba, woda i znajdowali się pośród życia.

Kault podniósł wzrok, gdy Uthacalthing ponownie wyłonił się zza narożnika wraku, dźwigając mały tornister. Gdy tymbrimski poseł wszedł do wody, jego futrzany kołnierz był w pełni rozwinięty. Kault wiedział już, że nie rozprasza on nadmiaru ciepła tak skutecznie, jak thennański grzebień.

Niektóre grupy wewnątrz jego klanu uważały podobne fakty za dowód przyrodzonej wyższości Thennanian, Kault należał jednak do stronnictwa o bardziej tolerancyjnych poglądach, wierzącego, że każda forma życia ma swoje miejsce w ewoluującej Całości. Nawet niecywilizowane i nieobliczalne ludzkie dzikusy. Nawet heretycy.


Korona Uthacalthinga zmierzwiła się, gdy kierował się z powrotem do łódki, nie dlatego jednak, że był przegrzany. Formował specjalny glif.

Lurmnanu zawisło w powietrzu w jasnych promieniach słońca. Skupiło się w polu jego korony, narosło, naprężyło ochoczo ku przodowi, po czym wykatapultowało się w stronę Kaulta i zatańczyło nad grzebieniem potężnego Thennanianina, jak gdyby w pełnej zachwytu ciekawości.

Galakt wydawał się nie zwracać na nie uwagi. Nic nie zauważył. Nie można było jednak mieć o to do niego pretensji. Ostatecznie glif to było nic. Nic rzeczywistego.

Kault pomógł Uthacalthingowi wdrapać się z powrotem na pokład. Złapał go za pas i wciągnął na chwiejną łódkę głową do przodu.

— Odnalazłem trochę dodatkowych uzupełnień dietetycznych, a także kilka narzędzi, których możemy potrzebować — powiedział Tymbrimczyk w siódmym galaktycznym, gdy wtoczył się na łódkę. Kault podtrzymał go.

Tornister otworzył się i na tworzącą dno szalupy tkaninę wysypały się butelki. Lurmnanu wciąż unosiło się ponad Thennanianinem, oczekując na odpowiedni moment. Gdy Kault pochylił się, by pomóc pozbierać rozrzucone przedmioty, wirujący glif opadł na dół!

Uderzył w osławiony thennański upór i odbił się od niego. Prostoduszna flegmatyczność Kaulta była zbyt nieustępliwa, by można ją było przebić. Na nalegania Uthacalthinga lurmnanu ponownie skoczyło naprzód i rzuciło się z furią na grzebień pokrytego zrogowaciałą skórą stworzenia w tej samej chwili, gdy Kault podniósł butelkę, która była lżejsza niż pozostałe, i wręczył ją Uthacalthingowi. Zatwardziały sceptycyzm nieziemca sprawił jednak, że glif ponownie zatoczył się do tyłu.

Uthacalthing spróbował po raz ostatni, gdy pogmerał przy butelce i odłożył ją na bok, tym razem jednak lurmnanu po prostu rozbiło się o nieprzenikalną barierę wyobrażeń Thennanianina.

— Nic ci nie jest? — zapytał Kault.

— Och, nic — kołnierz Uthacalthinga opadł. Sfrustrowany Tymbrimczyk wypuścił z płuc powietrze. Będzie musiał znaleźć jakiś sposób na pobudzenie ciekawości Kaulta!

No cóż — pomyślał. — Nigdy się nie spodziewałem, że to będzie łatwe. Czasu nie zabraknie.

Zanim zdołają dotrzeć do Port Helenia, mają do przebycia kilkaset kilometrów pustkowi, potem góry Mulun, a na końcu dolinę Sindu. Gdzieś na tym obszarze czekał cichy wspólnik Uthacalthinga, gotowy pomóc mu w zrobieniu Kaultowi długiego, zawiłego dowcipu.

Bądź cierpliwy — powiedział sobie Tymbrimczyk. — Najlepsze żarty wymagają wiele czasu.

Schował tornister pod swym prowizorycznym siedzeniem i zabezpieczył go za pomocą kawałka sznurka.

— Ruszajmy w drogę. Myślę, że na drugim brzegu ryby będą dobrze brały. Te drzewa zapewnią nam też schronienie przed żarem południa.

Kault zgodził się chrapliwym tonem i złapał za wiosło. Przedzierali się przez bagno wspólnym wysiłkiem, zostawiając za sobą wrak jachtu, by pogrążał się powoli w cierpliwym błocie.



44. Galaktowie

Siły inwazyjne stacjonujące na orbicie ponad planetą rozpoczęcie kolejną fazę operacji.

Na początku był atak, który spotkał się z krótkim, nieoczekiwanie zaciętym, lecz niemal bezcelowym oporem. Potem nastąpiła konsolidacja oraz opracowywanie planów rytuału i oczyszczenia.

Przez cały ten czas główną troską floty pozostawała obrona.

W Pięciu Galaktykach panowało zamieszanie. Każdy z około dwudziestu innych sojuszy mógł również dostrzec dla siebie korzyść w zagarnięciu Garthu. Albo też sojusz terrańsko-tymbrimski — mimo jego ciężkiego położenia w innych rejonach — mógł się decydować na przeprowadzenie kontrataku w tym miejscu. Taktyczne komputery mówiły, że dzikusy postąpiłyby głupio, gdyby tak uczyniły, lecz Ziemianie byli tak nieprzewidywalni, że nie można było być niczego pewnym.

Zbyt wiele już zainwestowano w ten teatr działań wojennych. Klan Gooksyu-Gubru nie mógł sobie pozwolić na porażkę w tym miejscu.

Dlatego też flota wojenna ustawiła się na pozycjach. Statki pełniły straż nad pięcioma lokalnymi poziomami hiperprzestrzeni, pobliskimi punktami transferowymi oraz kometarnymi węzłami skoków czasowych.

Nadeszły wiadomości o opałach, w jakich znalazła się Ziemia, desperacji Tymbrimczyków oraz o trudnościach, jakie mieli spryciarze w pozyskaniu sojuszników między ospałymi umiarkowanymi klanami. W miarę upływu czasu stawało się jasne, że z tej strony nie istnieje żadna groźba.

Część z pozostałych wielkich klanów wzięła się jednak do roboty. Te, które potrafiły szybko zwietrzyć okazję. Niektóre zaangażowały się w jałowe poszukiwania zaginionego statku delfinów. Dla innych panujące zamieszanie stało się wygodnym usprawiedliwieniem dla załatwienia starożytnych porachunków. Liczące sobie tysiąclecia umowy rozwiewały się niczym obłoki gazu pod wpływem nagłych wybuchów supernowych. Płomienie ogarnęły prastarą strukturę społeczną Pięciu Galaktyk. Z Rodzinnej Grzędy Gubru nadeszły nowe rozkazy. Gdy tylko naziemne systemy obronnie zostaną ukończone, większa część floty będzie musiała odlecieć ku innym obowiązkom. Pozostałe siły będą aż nadto wystarczające, aby obronić Garth przed każdą prawdopodobną groźbą.

Władcy Grzędy dołączyli do rozkazu rekompensaty. Suzerenowi Wiązki i Szponu przyznali pochwałę, Suzerenowi Poprawności obiecali zaś udoskonaloną Bibliotekę Planetarną dla potrzeb ekspedycji garthiańskiej.

Nowemu Suzerenowi Kosztów i Rozwagi żadna rekompensata nie była potrzebna. Rozkazy same w sobie stanowiły jego triumf, gdyż w swej esencji były manifestem rozwagi. Główny biurokrata zdobył punkty w walce o pierzenie, których tak bardzo potrzebował w rywalizacji ze swymi bardziej doświadczonymi partnerami.

Jednostki floty wyruszyły w stronę najbliższego punktu transferowego pewne, że siły lądowe na Garthu trzymają sytuację w dziobie i ręku. Te jednak obserwowały odlot wielkich okrętów liniowych z odrobinę mniejszą pewnością siebie. Na powierzchni planety pojawiły się oznaki istnienia słabego ruchu oporu. Jego działalność — która jak dotąd była niewiele więcej niż tylko niedogodnością — rozpoczęła się wśród szympansiej populacji na prowincji. Ponieważ szymy były kuzynami i podopiecznymi ludzi, ich irytujące i niestosowne zachowanie się nie było niespodzianką. Gubryjskie dowództwo naczelne podjęło niezbędne środki ostrożności, poczym zwróciło swą uwagę ku innym sprawom.

Pewne informacje — dane pochodzące od nieprzyjaciela — przyciągnęły uwagę triumwiratu. Dotyczyły one samej planety Garth. Ta wzmianka mogła się okazać nic nie wartą, jeśli jednak była to prawda, pojawiały się olbrzymie możliwości!

Tak czy inaczej, sprawę trzeba było zbadać. Stawką mogły być istotne korzyści. Pod tym względem wszyscy trzej suzerenowie zgadzali się ze sobą w zupełności. Był to dla nich pierwszy posmak prawdziwego, wspólnego consensusu.


Pluton Żołnierzy Szponu czuwał nad ekspedycją udającą się w góry. Smukłe ptaszyska w mundurach polowych pikowały tuż nad drzewami. Cichy gwizd ich uprzęży latających niósł się łagodnie wzdłuż wąskich kanionów. Jeden czołg poduszkowy unosił się z przodu, jadąc na szpicy, drugi zaś strzegł tyłu konwoju.

Uczeni badacze jechali w swych płynących nad ziemią barkach otoczeni aż nadto wystarczającą opieką. Wehikuły kierowały się w głąb lądu, unosząc się na płaskich poduszkach powietrznych. Z konieczności unikały postrzępionych, pełnych wyniosłości grzbietów górskich. Nie było się jednak gdzie śpieszyć. Pogłoska którą mieli zbadać, była prawdopodobnie fałszywa, suzerenowie nalegali jednak, by na wszelki wypadek zbadać sprawę.

Ich cel stał się widoczny pod koniec drugiego dnia. Był to płaski obszar na dnie wąskiej doliny. Pewna liczba budynków została tu spalona aż do fundamentów, nie tak dawno temu.

Czołgi poduszkowe zajęły pozycje na przeciwległych krańcach wypalonego terenu. Następnie z barek wyłonili się gubryjscy uczeni oraz ich asystenci — podopieczni Kwackoo. Ptaszyska nie zbliżały się do wciąż cuchnących ruin, lecz kierowały poszukiwaniem śladów wyćwierkując rozkazy do furkoczących robotów próbkujących. Biali, puszyści Kwackoo, mniej wybredni niż ich opiekunowie, rzucili się prosto na zgliszcza. Skrzeczeli z podniecenia, węszyli i sondowali.

Jeden wniosek natychmiast stał się oczywisty. Zniszczenia miały charakter celowy. Podpalacze pragnęli coś ukryć, posługując się dymem i spustoszeniem.

Zmierzch zapadł z subtropikalną szybkością. Po chwili badacze musieli pracować w świetle reflektorów, co nie było wygodne. Wreszcie dowódca ekipy zarządził przerwę. Badania na pełną skalę będą musiały zaczekać do rana.

Specjaliści wycofali się na noc do wnętrza swych barek, świergocząc o tym, co już zdołali odkryć. Były tu ślady, wskazówki mówiące o rzeczach ekscytujących i w niemałym stopniu niepokojach.

Za dnia będzie jednak wystarczająco wiele czasu na pracę. Technicy zamknęli włazy, by odgrodzić się od ciemności. Sześć robotów obserwacyjnych wzniosło się w górę i zawisło z milczącą, mechaniczną pilnością, wirując cierpliwie wokół swych osi ponad pojazdami. Garth obracał się powoli pod gwiaździstym niebem. Ciche skrzypnięcia i szelesty świadczyły o ruchliwych, poważnych zajęciach nocnych leśnych stworzeń — polowaniach i ucieczkach. Roboty obserwacyjne ignorowały to, wirując nie zaniepokojone. Noc wlokła się powoli.

Niedługo przed świtem na oświetlonych światłem gwiazd dróżkach przebiegających pod drzewami pojawiły się inne postacie. Mniejsze, miejscowe zwierzęta czmychnęły do swych kryjówek, których nasłuchiwały, jak nowo przybyli posuwali się naprzód, powoli i ostrożnie.

Roboty obserwacyjne również zauważyły owe zwierzęta i oceniły je według zaprogramowanych kryteriów. Niegroźne — orzekły. Ponownie maszyny nie uczyniły nic.



45. Athaclena

— Możemy do nich strzelać jak do kaczek — stwierdził Benjamin ze swego punktu obserwacyjnego na zachodnim stoku. Athaclena spojrzała do góry na swego szymskiego adiutanta.

Przez chwilę borykała się z przenośnią Benjamina. Być może była to aluzja do ptasiej natury nieprzyjaciela?

— Sprawiają wrażenie pewnych siebie, jeśli to miałeś na myśli — odparła. — Mają jednak do tego powód. Gubru polegają na robotach bojowych w większym stopniu niż my, Tymbrimczycy. Uważamy, że są one drogie i zanadto przewidywalne. Niemniej te ma” szyny mogą być bardzo groźne.

Benjamin skinął z powagą głową.

— Zapamiętam to, ser.

Athaclena wyczuwała jednak, że nie zrobiło to na nim wrażenia. Benjamin pomógł im zaplanować poranny atak, dokonując koordynacji z przedstawicielami ruchu oporu z Port Helenia. Był beztrosko pewien, że zakończy się on sukcesem.

Szymy z miasta miały przed świtem — na chwilę przed zaplanowanym początkiem ich akcji — przypuścić atak w dolinie Sindu. Oficjalnie jego celem było zasianie zamętu w szeregach nieprzyjaciela i być może wyrządzenie mu jakichś szkód, które by zapamiętał. Athaclena nie była pewna, czy jest to rzeczywiście możliwe, niemniej zgodziła się na to ryzyko. Nie chciała, by Gubru wywnioskowali zbyt wiele z ruin Centrum Howlettsa.

Jeszcze nie w tej chwili.

— Rozbili obóz obok pozostałości dawnego głównego budynku — powiedział Benjamin. — Dokładnie tam, gdzie się spodziewaliśmy.

Athaclena spojrzała niepewnie na półprzewodnikową lornetka nocną, którą szym trzymał w ręku.

— Czy jesteś pewien, że tych urządzeń nie da się wykryć? Benjamin skinął głową, nie podnosząc wzroku.

— Tak jest. Wykładaliśmy podobne instrumenty na stoku niedaleko krążącego robota gazowego. Trasa jego lotu nie odchyliła się nawet o włos. Ograniczyliśmy listę materiałów, które nieprzyjaciel potrafi wywęszyć. Wkrótce…

Benjamin zesztywniał. Athaclena wyczuła jego nagłe napięcie.

— Co się stało?

Szen pochylił się ku przodowi.

— Widzę postacie poruszające się po drzewach. To na pewno nasze chłopaki zajmują pozycje. Teraz się przekonamy, czy te robota bojowe są zaprogramowane tak, jak pani sądziła.

Choć uwaga Benjamina została odwrócona, nie zaproponował, że pożyczy jej lornetki.

Tyle co do protokołu rządzącego stosunkiem podopiecznych do opiekunów — pomyślała Athaclena. Nie miało to co prawda znaczenia. Wolała sięgnąć na zewnątrz własnymi zmysłami.

Na dole wykryła trzy odrębne gatunki dwunogów zajmujących pozycje wokół gubryjskiej ekspedycji. Jeśli Benjamin ich zauważył, z pewnością musieli się znajdować w zasięgu wrażliwych robotów obserwacyjnych nieprzyjaciela. A jednak nie uczyniły one nic! Sekundy upływały miarowo, a wirujące maszyny nie wystrzeliły do postaci zbliżających się pod osłoną drzew. Nie zaalarmowały też swych śpiących panów.

Westchnęła. Poczuła przypływ nadziei. Powściągliwość maszyn stanowiła informację o kluczowym znaczeniu. Fakt, że wciąż wirowały bezgłośnie, mówił jej bardzo wiele o tym, co działo się nie tylko tutaj na Garthu, lecz również gdzie indziej, poza cętkowanym polem gwiazd lśniącym ponad jej głową. Mówił jej coś o stanie, w jakim znajdowało się Pięć Galaktyk jako całość.

Nadal obowiązuje prawo — pomyślała Athaclena. — Gubru mają skrępowane ręce.

Podobnie jak wiele innych klanów fanatyków. Sojusz Gubryjski nie był nieskalany, gdy chodziło o przestrzeganie kodeksów planetarnego postępowania ekologicznego. Znając ponurą paranoję ptaszydeł, Athaclena doszła do wniosku, że zaprogramowałyby swe roboty obronne w inny sposób, jeśli reguły wciąż obowiązywały, a w całkiem inny, gdyby przestały funkcjonować.

Gdyby chaos całkowicie opanował Pięć Galaktyk, Gubru przeprogramowaliby swe maszyny tak, by raczej wysterylizowały setki akrów terenu niż pozwoliły na jakiekolwiek zagrożenie dla ich pierzastych osób. Jeśli jednak Kodeksy obowiązywały, nieprzyjaciel nie odważy się na razie ich złamać, gdyż te same reguły mogą ochronić jego, gdyby losy wojny obróciły się przeciwko niemu.

Reguła Numer Dziewięćset Dwanaście: Jeśli to tylko możliwe, należy oszczędzać nie biorących udziału w walce. Dotyczyło to gatunków w jeszcze większym stopniu niż jednostek, zwłaszcza na dotkniętym katastrofą świecie, takim jak Garth. Miejscowe formy życia chroniła miliardoletnia tradycja.

— Jesteście więźniami własnych wyobrażeń, wy paskudy — szepnęła w siódmym galaktycznym. Najwyraźniej Gubru zaprogramowali swe maszyny, by poszukiwały przejawów rozumności — produkowanej fabrycznie broni, ubrań, maszynerii. Nie byli w stanie sobie wyobrazić, że nieprzyjaciel zaatakuje ich obóz nago, niemożliwy do odróżnienia od zamieszkujących las zwierząt!

Uśmiechnęła się, myśląc o Robercie. Ta część planu była jego autorstwa.

Szary, przedświtowy poblask rozprzestrzeniał się powoli po niebie, przyćmiewając stopniowo słabsze gwiazdy. Po lewej stronie Athacleny ich medyk, postarzała szymka Elayne Soo, spojrzała na swój całkowicie metalowy zegarek. Zastukała znacząco w jego szkiełko. Athaclena skinęła głową, wydając pozwolenie na przystąpienie do akcji.

Doktor Soo nakryła usta dłonią i wydała z siebie wysoki tryl — okrzyk ptaka fyuallu. Athaclena nie usłyszała ostrego brzęku cięciw, z jakim wystrzeliło trzydzieści kusz. Napięła jednak mięśnie. Gdyby Gubru zainwestowali w naprawdę zaawansowane roboty…

— Trafione! — uradował się Benjamin. — Sześć małych pokrywek, wszystkie rozbite w drobne kawałki! Wszystkie roboty strącone!

Athaclena znowu zaczęła oddychać. Robert był tam na dole. Teraz, być może, była w stanie uwierzyć, że on i pozostali mają szansę. Dotknęła ramienia Benjamina i szym z niechęcią oddał jej lornetkę.

Ktoś musiał zauważyć, że zgasły ekrany monitorów. Rozległo się ciche brzęczenie i górny właz jednego z czołgów poduszkowych otworzył się. Postać w hełmie wyjrzała na spokojną łąkę. Jej dziób poruszył się nerwowo, gdy dostrzegła szczątki najbliższego robota strażniczego. Pobliskie gałęzie zaszeleściły pod wpływem nagłego poruszenia. Żołnierz odwrócił się błyskawicznie, z wyciągniętym laserem, gdy ktoś lub coś wyskoczyło zza jednego z sąsiednich drzew. W stronę ciemnej postaci wystrzeliła niebieska błyskawica.

Chybiła. Zbity z tropu gubryjski kanonier nie mógł namierzyli niewyraźnej sylwetki, która nie leciała ani nie spadała na ziemię, lecz przemykała nad wąską polaną zawieszona na końcu długiej liany! Jasne impulsy chybiły celu jeszcze dwukrotnie. Żołnierz zmarnował swą szansę. Rozległ się trzask, gdy niewyraźnie widoczna postać owinęła nogi wokół smukłego ptaszyska i złamała mu kręgosłup.

Trójuderzeniowy puls Athacleny zabił szybciej, gdy ujrzała sylwetkę Roberta stojącą na wieżyczce czołgu obok wygiętego ciała Żołnierza Szponu. Dał znak podniesioną ręką i nagle polana wypełniła się biegającymi postaciami.

Szymy wpadły między czołgi i wiszące barki, niosąc butelki z wypalonej gliny. Za nimi posuwały się, powłócząc nogami, większe sylwetki objuczone potężnymi plecakami. Athaclena usłyszała jak Benjamin mruczy do siebie ze skrywanej złości. Goryle włączono do tej operacji jej decyzją i nie było to posunięcie popularne.

— …trzydzieści pięć… trzydzieści sześć… — Elayne Soo odliczało sekundy. Gdy światło jutrzenki padło na wehikuły nieziemców ujrzeli wdrapujące się na nie szymy. To było ryzyko numer trzy. Czy zaskoczenie w wystarczającym stopniu opóźni nieuniknione reakcję?

Szczęście opuściło ich po trzydziestu ośmiu sekundach. Zawyły reny, najpierw w czołgu na przedzie, a potem w tym z tyłu.

— Uwaga! — zawołał ktoś na dole.

Pokryci futrem napastnicy rozbiegli się w stronę drzew, gdy Żołnierze Szponu wysypali się ze swych poduszkowych barek, wysyłając palące impulsy z szablokarabinów. Szymy padały z krzykiem na ziemię, uderzając się po płonącym futrze, lub osuwały się w milczeniu w podszycie lasu, przedziurawione na wylot. Athaclena zwinęła koronę, aby nie zemdleć pod wpływem ich cierpienia.

Pierwszy raz posmakowała wojny na pełną skalę. W tej chwili wydawało się, że nie ma w tym nic z żartu, a jedynie cierpienie bezsensowna, okropna śmierć.

Nagle Żołnierze Szponu zaczęli padać. Gdy ptaszyska podskakiwały wokoło w poszukiwaniu celów, które zniknęły pomiędzy drzewami, pociski powalały je na ziemię. Żołnierze nastawili swą broń, by wyszukiwała źródła energii, nie było tam jednak laserów, na które mogłaby się nakierować, ani też miotaczy impulsowych czy nawet napędzanej chemicznie broni śrutowej. Tymczasem bełty z kusz świstały jak kąśliwe komary. Jeden za drugim gubryjscy wojownicy padali w drgawkach na ziemię.

Najpierw jeden czołg, a potem drugi, zaczęły wznosić się na ryczących kolumnach powietrza. Pierwszy wehikuł obrócił się, po czym jego potrójne lufy zaczęły zamiatać ogniem po lesie.

Wydawało się, że wierzchołki wyniosłych drzew wisiały w powietrzu przez krótką chwilę po tym, jak ich środkowe odcinki eksplodowały. Następnie runęły na ziemię pośród kłębów dymu i latających w powietrzu wiórów drewna. Napięte pnącza szarpały się w przód i w tył niczym cierpiące katusze węże, rozchlapując swe z trudem zdobyte płyny we wszystkich kierunkach. Szymy spadały z wrzaskiem z połamanych gałęzi.

Czy to jest tego warte? Och, czy cokolwiek może być tego warte?

Korona Athacleny rozszerzyła się pod wpływem chwilowych emocji. Dziewczyna poczuła, że zaczął się kształtować glif. Odrzuciła gniewnie nie uformowane zmysłowe wyobrażenie, odpowiedź na jej pytanie. Nie chciała teraz żadnych tymbrimskich, pełnych śmiechu zjadliwości. Miała raczej ochotę rozpłakać się na ludzki sposób, nie wiedziała jednak, jak to zrobić.

Las aż kipiał od strachu. Miejscowe zwierzęta umykały przed spustoszeniem. Niektóre przebiegały wprost po Athaclenie i Benjaminie, piszcząc w panicznym, desperackim pragnieniu ucieczki. Promień masakry rozszerzał się. Śmiercionośne pojazdy otworzyły ogień do wszystkiego, co znajdowało się w polu widzenia. Wszędzie buchały eksplozje i płomienie.

Wtem, równie nagle jak zaczął strzelać, pierwszy czołg zaprzestał ognia! Najpierw jedna, a potem druga lufa zalśniła czerwono-białym blaskiem i wyłączyła się z akcji. Hałas zmniejszył się o połowę.

Wydawało się, że druga maszyna bojowa ma podobne problemy. Ta jednak nie przestała strzelać, mimo że jej lufy opuszczały się w dół z trzaskiem.

— Kurczę, schyl się! — krzyknął Benjamin i pociągnął Athaclenę w dół. Grupa okupująca zbocze zdążyła się ukryć akurat na czas, gdy tylny czołg eksplodował z palącym, aktynicznym blaskiem. Skrawki metalu i kształtoplastycznego pancerza przemknęły z gwizdem nad nimi.

Athaclena zamrugała powiekami pod wpływem ostrego powidoku. Na skutek chwilowej dezorientacji wywołanej przeciążeniem zmysłów, zastanowiła się, dlaczego Benjamin ma taką obsesję na punkcie ziemskiego drobiu.

— Ten drugi jest zablokowany! — krzyknął ktoś. Faktycznie, gdy Athaclena odzyskała zdolność widzenia, z łatwością mogła dostrzec dym bijący spod pokrywy pierwszego czołgu. Z wieżyczki dobiegły zgrzytliwe hałasy. Wydawało się, że maszyna nie jest zdolna do ruchu. Poczuli zmieszany z gryzącą wonią płonącej rośliny ostry odór korozji.

— Udało się! — uradowała się Elayne Soo. Wypadła z ukrycia i pobiegła szybko, by zająć się rannymi.

Benjamin i Robert zaproponowali użycie środków chemicznych do obezwładnienia gubryjskiego patrolu. Athaclena zmodyfikowała następnie ich plan tak, by dopasować go do własnych celów. Nie potrzebowała martwych Gubru, choć nigdy dotąd ich nie oszczędzali. Tym razem chodziło jej o żywych.

Mieli ich tam teraz, zamkniętych w tych wehikułach, niezdolnych do ruchu czy akcji. Ich anteny telekomunikacyjne zostały stopione, a zresztą w tej chwili z pewnością rozpoczęły się już ataki w Sindzie. Gubryjskie dowództwo naczelne miało pod dostatkiem zmartwień bliżej domu. Minie trochę czasu, zanim nadejdzie pomoc.

Przez chwilę panowała cisza. Szczątki spadały na ściółkę lasu. Dym opadał powoli na ziemię.

Nagle dał się słyszeć coraz głośniejszy chór wysokich wrzasków — okrzyków radości nie zmienionych od czasów poprzedzających moment, gdy ludzkość rozpoczęła manipulacje z szympansimi genami. Athaclena usłyszała też inny dźwięk… falujący, zawodzący krzyk triumfu — zew „Tarzana” w wykonaniu Roberta.

Dobrze — pomyślała. — Dobrze jest przekonać się, że przeżył całą tę rzeź. Byle tylko postąpił zgodnie z planem i trzymał się od tej chwili w ukryciu!

Spomiędzy konarów przewróconych drzew wysypały się szymy. Niektóre z nich pognały do doktor Soo, by pomóc jej przy rannych, inne zaś zajęły pozycje wokół uszkodzonych maszyn.

Benjamin spoglądał na północny zachód, gdzie kilka gwiazd niknęło w świetle świtu.

— Ciekawe, jak idzie Fibenowi i chłopakom z miasta — odezwał się.

Po raz pierwszy Athaclena uwolniła swą koronę. Wreszcie swobodna, ukształtowała ona kuhunnagarra… esencję odłożonej na później nieokreśloności.

— Na to nie mamy wpływu — powiedziała mu. — Musimy działać tutaj, w tym miejscu.

Podniosła rękę, by rozkazać swym rozmieszczonym na zboczu jednostkom ruszyć naprzód.



46. Fiben

Ponad doliną Sindu unosił się dym. Tu i ówdzie na polach pszenicy i wśród sadów wybuchły pożary sypiące sadzą w poranek, który szybko stawał się blady i przyćmiony.

Na wysokości stu metrów nad ziemią siedzący na mocnym drewnianym szkielecie latawca własnej roboty Fiben obserwował rozproszone pożary za pomocą lornetki polowej. Walka w Sindzie nie toczyła się bynajmniej po ich myśli. Operacja miała zadać nieprzyjacielowi straty poprzez szybki atak, po którym powinna nastąpić ucieczka. Zamieniła się ona jednak w klęskę.

Na domiar złego poziom chmur zaczął opadać, jak gdyby były me przeciążone ciemnym dymem oraz upadkiem ich nadziei. Wkrótce nie będzie nic widział na odległość większą niż jakiś kilometr.

— Fiben!

Na dole, po lewej stronie, niedaleko od wielkiego, kwadratowego cienia latawca, stała Gailet Jones, machając do niego ręką.

— Fiben, czy widzisz kogokolwiek z grupy C? Czy załatwili gubryjski posterunek? i Potrząsnął przesadnie głową.

— Nie ma po nich śladu! — zawołał. — Widzę za to kurz wzbijany przez nieprzyjacielskie czołgi!

— Gdzie? Ile ich jest? Poluzujemy ci linę, żebyś mógł lepiej…

— Nie ma mowy! — krzyknął. — Schodzę teraz w dół.

— Ale potrzebne nam dane… Potrząsnął z emfazą głową.

— Wszędzie tu jest pełno patroli! Musimy stąd zmiatać! — Fiben zagestykulował w stronę szymów kontrolujących linę.

Gailet przygryzła wargę i skinęła głową. Zaczęli ściągać go z powrotem.

Gdy atak się załamał i łączność przestała funkcjonować, Gailet zaczęła poszukiwać informacji z jeszcze większą zajadłością. Szczerze mówiąc, Fiben nie mógł mieć o to do niej pretensji. On również chciał wiedzieć, co się dzieje. Tam byli jego przyjaciele! W tej chwili jednak lepiej by było, gdyby pomyśleli o własne skórze.

A zaczęło się tak dobrze — pomyślał, gdy jego pojazd powoli zbliżał się ku ziemi. Powstanie wybuchło w chwili, gdy szymscy robotnicy zatrudnieni na gubryjskich placach budowy odpalili ładunki wybuchowe rozmieszczane pieczołowicie w ciągu ostatniego tygodnia. W pięciu spośród ośmiu wybranych celów na spotkanie porannego nieba wzbiły się zadowalające pióropusze ognia.

Potem jednak zaczęły się uwidaczniać zalety techniki. Obserwacja tego, jak szybko reagowały automatyczne systemy obronne nieprzyjaciela, dziesiątkujące posuwające się naprzód grupy nieregularnych żołnierzy, zanim te zdążyły na dobre rozpocząć atak, sprawiała paraliżujące wrażenie. O ile Fiben wiedział, żaden z ważniejszych celów nie został zdobyty, a co dopiero utrzymany.

W ostatecznym rozrachunku sytuacja wcale nie wyglądała dobrze.

Fiben musiał skierować dziób latawca bliżej wiatru, prując powietrze, gdy prymitywny szybowiec opadał w dół. Ziemia przybliżała się szybko. Naprężył nogi, przygotowując się na uderzenie. Nadeszło ono ze zgrzytliwym, głuchym odgłosem. Usłyszała, że jeden z drewnianych dźwigarów złamał się, gdy skrzydło przejęło na siebie większą część wstrząsu.

Cóż, lepiej dźwigar niż kość.

Fiben stęknął, rozpiął uprząż i wygrzebał się z ciężkiej tkaniny domowej roboty. Prawdziwa paralotnia z kompozytowymi rozporami oraz skrzydłami z superpłótna byłaby o całe niebo lepsza. Wciąż jednak nie wiedzieli, co w niektórych produkowanych fabrycznie przedmiotach potrafili wykryć najeźdźcy, Fiben nalegał więc, by użyli prymitywnych substytutów własnej roboty.

Wielki szym z blizną, który miał na imię Max, stojący na straży tuż obok ze zdobycznym gubryjskim karabinem laserowym, wyciągnął do niego rękę.

— Nic ci nie jest, Fiben?

— Nie, Max, nic. Weźmy się do rozbiórki tego grata.

Jego ekipa rozmontowała pośpiesznie latawiec i zaniosła pod osłonę pobliskich drzew. Gubryjskie śmigacze i myśliwce przelatywały nad nimi ze świstem już od chwili, gdy — przed świtem — rozpoczęła się pechowa akcja. Latawiec był maleńki, praktycznie niewidoczny dla radaru i noktowizora. Niemniej z pewnością podejmowali znaczne ryzyko używając go w ten sposób za dnia.

Gailet spotkała się z nimi na granicy sadu. Nie chciała uwierzyć w tajną broń Gubru — ich zdolność do wykrywania produkowanych fabrycznie towarów — podporządkowała się jednak, po części na jego naleganie. Szymka miała na sobie krótką, brązową szatę opadającą na szorty oraz ręcznie tkaną bluzkę. Przyciskała do piersi notatnik i pisak.

Przekonanie jej, by zostawiła swój przenośny ekran danych, wymagało bardzo intensywnych perswazji.

Jeśli Fiben wyobrażał sobie przez moment, że — w chwili gdy wygrzebał się ze szczątków — ujrzał na jej twarzy ulgę, musiał stwierdzić, że się pomylił. Gailet była teraz w nastroju ściśle praktycznym.

— Co widziałeś? Jak liczne posiłki sprowadził nieprzyjaciel z Port Helenia? Na jaką odległość ekipa Yossy’ego zdołała zbliżyć się do baterii sieci podniebnej?

Dobre szeny i szymki zginęły dziś rano, a ją najwyraźniej obchodzą tylko jej cholerne dane!

Reduta kosmicznego systemu obronnego była jednym z kilku dogodnych celów. Do tej chwili kilka niepozornych zasadzek w górach zaledwie zdołało przyciągnąć uwagę wroga. Fiben upierał się, że ich pierwszy atak będzie musiał przynieść poważne rezultaty, gdyż już nigdy później nieprzyjaciel nie będzie równie nie przygotowany.

Mimo to Gailet uczyniła osią ich operacji w dolinie Sindu swych obserwatorów, a nie jednostki bojowe. Informacje były dla niej ważniejsze niż szkody, jakie mogliby ewentualnie wyrządzić nieprzyjacielowi. Ku zaskoczeniu Fibena pani generał wyraziła na to zgodę.

Potrząsnął głową.

— Widać w tamtej okolicy kupę dymu, myślę więc, że Yossy mógł coś zdziałać — Fiben otrzepał się z piasku. W jego ręcznie tkanym kombinezonie była dziura. — Widziałem całe mnóstwo nadciągających posiłków nieprzyjacielskich. Wszystko mam tutaj — popukał się w głowę.

Gailet skrzywiła się. Najwyraźniej wolałaby usłyszeć relację natychmiast. Zgodnie z planem jednak powinni byli uciec stąd już dawno. Robiło się okropnie późno.

— Dobrze, odbierzemy twój meldunek potem. W tej chwili ten punkt musi już być spalony.

Chyba się zgrywasz — pomyślał z sarkazmem Fiben. Odwrócił się.

— Hej, wy. Pochowaliście już tego grata?

Trzy szymy stanowiące obsługę latawca zgarniały nogami liście na niski kopiec pod baniastymi korzeniami fukowca.

— Zrobione, Fiben.

Zaczęły zbierać swe strzelby myśliwskie złożone pod innym drzewem.

Fiben zmarszczył brwi.

— Myślę, że lepiej będzie, jak się ich pozbędziemy. Są terrańskiej produkcji.

Gailet potrząsnęła z emfazą głową.

— Czym mielibyśmy je zastąpić? Jeśli zostanie nam tylko sześć czy dziesięć zdobycznych gubryjskich laserów, to co będziemy w stanie osiągnąć? Jestem gotowa zaatakować nieprzyjaciela na golasa, jeśli to konieczne, ale nie bez broni! — Jej brązowe oczy gorzały gniewem.

Fiben również się wściekł.

— Jesteś gotowa zaatakować! W takim razie dlaczego nie rzucisz się na te cholerne ptaszyska z zaostrzonym ołówkiem? To twoja ulubiona broń!

— To nieuczciwe! Robię te wszystkie notatki, bo…

Nie zdążyła skończyć odpowiedzi. Przerwał jej Max, który krzyknął:

— Kryć się!

Nagły świst przeszywanego powietrza przerodził się w wibrujący huk. Coś białego przemknęło z błyskiem niemal na poziomie wierzchołków drzew. Tam, gdzie przeleciało, zerwane z gałęzi liście opadały, wirując, na łąkę. Fiben nie przypominał sobie chwili, gdy padł za pokryty naroślami korzeń drzewa, wyjrzał jednak zza niego akurat na czas, by zobaczyć, jak nieziemski statek wzbija się w górę, okrąża szczyt odległego wzgórza i rozpoczyna lot powrotny.

Czuł leżącą obok Gailet. Max był po lewej. Wlazł już wysoko na gałęzie innego drzewa. Pozostali rozpłaszczyli się na ziemi po prawej stronie, bliżej skraju sadu. Fiben dostrzegł, jak jeden z nich unosi broń, gdy statek wywiadowczy zbliżył się ponownie.

— Nie! — krzyknął, zdając sobie sprawę, że jest już za późno.

Skraj łąki eksplodował. Kawałki darni pofrunęły w górę, jakby cisnęły je gniewne demony. W mgnieniu oka wir przedarł się przez pobliskie drzewa, wyrzucając w powietrze we wszystkich kierunkach fragmenty liści, gałęzi, ziemi, ciała i kości.

Gailet wbiła wzrok w ten chaos, aż żuchwa jej opadła. Fiben skoczył na swą towarzyszkę, na chwilę zanim fala eksplozji przetoczyła się nad nimi. Ocalałe drzewa trzeszczały, kołysane strumieniem powietrza. Równomierny deszcz szczątków spadł na plecy Fibena.

— Hmm-mmm!

Twarz Gailet wyłoniła się spod jego ramienia. Szymka wciągnęła powietrze.

— Złaź, kurde, ze mnie, zanim się uduszę, ty śmierdzący, zapchlony, nadgryziony przez mole…

Fiben ujrzał, że nieprzyjacielski samolot wywiadowczy zniknął za wzgórzem. — Chodź — powiedział pospiesznie, ciągnąc ją za rękę, by pomóc jej się podnieść. — Musimy się stąd zmywać.

Barwne przekleństwa Gailet ucichły nagle, gdy szymka wstała. Wciągnęła powietrze ujrzawszy to, czego dokonała gubryjska broń. Wytrzeszczyła oczy, jak to się często robi, gdy widok jest zbyt straszny, by w niego uwierzyć.

Kawałki drewna zostały gwałtownie przemieszane z okropnie wyglądającymi szczątkami trzech niedoszłych wojowników. Karabiny szymów leżały porozrzucane wśród tego zniszczenia.

— Jeśli masz zamiar złapać którąś z tych broni, to zaraz się pożegnamy, siostro.

Gailet mrugnęła, po czym potrząsnęła głową i wypowiedziała tylko jedno słowo. „Nie”. Została przekonana.

Nagle odwróciła się.

— Max!

Ruszyła w stronę miejsca, gdzie po raz ostatni widzieli jej wielkiego, ponurego służącego. W tej samej chwili jednak dotarł do nich dudniący dźwięk.

Fiben powstrzymał ją.

— Wojskowe transportery. Nie mamy czasu. Jeśli żyje i jest w stanie uciec, na pewno to zrobi. Chodźmy!

Warkot olbrzymich maszyn był coraz bliższy, lecz Gailet nadal się opierała.

— Och, na Ifni, pomyśl o ocaleniu swych notatek! — nalegał. To ją przekonało. Gailet pozwoliła na to, by powlókł ją za sobą.

Przez kilka kroków podążała za nim, utykając, lecz potem złapała rytm. Razem zaczęli biec. Niezła z niej dziewczyna — pomyślał Fiben, gdy znikali pod osłoną drzew. — Potrafi być upierdliwa, ale przynajmniej nie brak jej odwagi. Pierwszy raz w życiu widziała coś podobnego, a nawet się nie porzygała.

Słucham? — wydawał się mówić inny cichy głos w jego głowie. — A kiedy ty widziałeś podobny syf? W porównaniu z tym bitwy w kosmosie są czyste i schludne.

Fiben przyznał sam przed sobą, że najważniejszy powód, dla którego sam się nie porzygał, to ten, że wolałby, by go diabli wzięli, niż miałby zwrócić śniadanie w obecności tej właśnie szymki. Nigdy nie sprawiłby jej takiej satysfakcji.

Przeszli razem z chlupotem przez błotnisty strumień, by poszukać schronienia jak najdalej stąd.



47. Athaclena

Teraz wszystko zależało od Benjamina.

Athaclena i Robert obserwowali ukryci wysoko na zboczu, jak ich przyjaciel zbliżył się do uziemionego gubryjskiego konwoju. Towarzyszyły mu dwa szymy, z których jeden wzniósł wysoko w górę flagę rozejmu. Jej godło było takie same, jak symbol Biblioteki — przeszyta promieniami spirala galaktycznej cywilizacji.

Szymscy emisariusze zdjęli ręcznie tkane ubrania. Byli teraz odziani w ceremonialne srebrzyste szaty skrojone według fasonu odpowiedniego dla dwunogów o ich kształcie i statusie. Potrzeba było odwagi, by podejść w ten sposób do pojazdów. Choć były uszkodzone — od przeszło pół godziny nie dostrzegano w nich żadnych znaków aktywności — trzy szymy nie mogły się nie zastanawiać, co uczyni nieprzyjaciel.

— Dziesięć do jednego, że ptaki spróbują najpierw wysłać robota — mruknął Robert z oczyma wlepionymi w scenę rozgrywające się na dole.

Athaclena potrząsnęła głową.

— Nie założę się, Robercie. Zauważ! Otwierają się drzwi środkowej barki.

Ze swego punktu obserwacyjnego widzieli dokładnie całą polanę. Ciemne ruiny budynków Centrum Howlettsa majaczyły nad wciąż jeszcze tlącym się poduszkowym czołgiem. Jego brat, z opadłymi bezużytecznie lufami, leżał nachylony na swych rozbitych ciśnieniowych osłonach bocznych.

Z jednej z uszkodzonych barek stojących pomiędzy dwiema zniszczonymi maszynami bojowymi wyłonił się wiszący w powietrzu kształt.

— Tak jest — Robert prychnął z niesmakiem. Faktycznie był to robot. Nad nim również powiewała flaga z podobnym wyobrażeniem przeszytej promieniami spirali.

— Cholerne ptaszyska nie przyznają, że szymy są na wyższym poziomie rozwoju niż dżdżownice, dopóki się ich do tego nie zmusi — skomentował Robert. — Spróbują użyć do prowadzenia negocjacji maszyny. Mam tylko nadzieję, że Benjamin pamięta, co ma robić.

Athaclena dotknęła ramienia Roberta, po części po to, by mu przypomnieć, aby nie podnosił głosu.

— Pamięta — powiedziała cicho. — Ma też do pomocy Elayne Soo.

Niemniej, przyglądając się tej scenie, oboje odczuwali nieokreślone wrażenie bezradności. To było zadanie na poziomie opiekunów. Nie powinno się wymagać od podopiecznych, by sami stawiali czoła podobnym sytuacjom.

Unosząca się w powietrzu maszyna — najwyraźniej jeden z gubryjskich robotów próbkujących, pośpiesznie przystosowany do celów dyplomatycznych — zatrzymała się w odległości czterech metrów przed zbliżającymi się szymami, które zdążyły już stanąć i rozwinąć swój sztandar. Robot wydał z siebie piskliwy świergot oburzenia, którego Athaclena i Robert nie byli w stanie dokładnie zrozumieć. Jego ton był jednak rozkazujący.

Dwa z szymów cofnęły się o krok, uśmiechając się nerwowo.

— Dasz sobie radę, Ben! — warknął Robert. Athaclena dostrzegła, że na jego dobrze umięśnionych ramionach pojawiły się węzły. Gdyby te wybrzuszenia były tymbrimskimi gruczołami przekształcającymi… Zadrżała pod wpływem tego porównania i ponownie zwróciła wzrok na rozgrywającą się w dole scenę.

Tam, w dolinie, szym Benjamin stał nieruchomo jak skała, najwyraźniej nie zwracając uwagi na maszynę. Czekał. Wreszcie tyrada robota dobiegła końca. Nastała chwila ciszy. Nagle Benjamin wykonał prosty ruch ramieniem — dokładnie tak, jak nauczyła go Athaclena — pogardliwie odmawiając przedmiotom martwym prawa uczestniczenia w sprawach istot rozumnych.

Robot zaskrzeczał ponownie, tym razem donośniej. W jego głosie brzmiała nuta desperacji.

Szymy po prostu stały i czekały. Nie raczyły nawet odpowiedzieć maszynie.

— Cóż za wyniosłość — westchnął Robert. — Świetnie, Ben. Pokaż im, że masz klasę. Mijały minuty. Żywy obraz nie uległ zmianie.

— Ten gubryjski konwój wjechał w góry bez osłon psi! — oznajmiła nagle Athaclena. Dotknęła swej prawej skroni. Jej korona zafalowała. — Albo też uległy one zniszczeniu podczas ataku. Tak czy inaczej jestem w stanie wyczuć, że robią się nerwowi.

Najeźdźcom pozostało jeszcze trochę czujników, które umożliwiały im wykrycie poruszeń w lesie, zbliżającego się do nich biegiem nieprzyjaciela. Wkrótce nadciągnie druga grupa szturmowa, w tym razem wyposażona w nowoczesną broń.

Ruch oporu trzymał swój najpotężniejszy atut w ukryciu, z myślą o zaskoczeniu. Antymateria miała tendencję do emitowania rezonansu, który można było wykryć z wielkiej odległości. Teraz jednak nadszedł czas na odsłonięcie wszystkich kart. Nieprzyjaciel wiedział już, że nie jest bezpieczny, nawet w swych pancernych wehikułach.

Nagle, bez żadnej ceremonii, robot wzbił się w górę i odleciał do centralnej barki. Następnie, po krótkiej przerwie, śluza otworzyła się ponownie i pojawiła się inna para emisariuszy.

— Kwackoo — oznajmił Robert.

Athaclena stłumiła glif syrtunu. Jej ludzki przyjaciel miał tendencję do obwieszczania rzeczy oczywistych.

Białe, puszyste czworonogi, wierni podopieczni Gubru, zbliżyły się do punktu wyznaczonego na negocjacje, gulgocąc do siebie z podniecenia. Wydawały się wielkie na tle szymów, gdy podeszły do nich od przodu. Z grubej opierzonej szyi jednego z nich zwisał generator głosu, lecz maszyna tłumacząca wciąż milczała.

Trzy szymy złożyły dłonie z przodu i pokłoniły się jak jeden, pochylając głowy pod kątem około dwudziestu stopni. Wyprostowały się i czekały.

Kwackoo po prostu stali bez ruchu. Było jasne, kto teraz ignoruje kogo.

Przez lornetkę Athaclena ujrzała, że Benjamin przemówił. Zaklęła na myśl, że musi na to wszystko patrzeć, a nic nie można usłyszeć.

Słowa szyma przyniosły jednak skutek. Kwackoo zaczęli ćwierkać i beczeć z podniecenia i oburzenia. Przez generator głosu popłynęły słowa. Były zbyt ciche, by mogła je usłyszeć, lecz przyniosły niemal natychmiastowy efekt. Benjamin nie czekał na koniec. On i jego towarzysze zabrali swój sztandar, odwrócili się i odmaszerowali.

— To świetny facet — powiedział z zadowoleniem Robert. Znał szymy. W tej chwili łopatki musiały je swędzieć straszliwie, lecz mimo to oddalały się spokojnym krokiem.

Dowódca Kwackoo zaprzestał przemowy. Wytrzeszczył oczy, zakłopotany, po czym zaczął podskakiwać i wydawać z siebie przenikliwe krzyki. Jego partner również sprawiał wrażenie bardzo podekscytowanego. Czekający na wzgórzu usłyszeli teraz wzmocniony głos generatora, rozkazujący: — … wracajcie!… — raz za razem.

Szymy nadal oddalały się w kierunku linii drzew, aż wreszcie At-haciena i Robert usłyszeli właściwe słowo.

— … wracajcie… PROSZĘ!…

Człowiek i Tymbrimka spojrzeli na siebie i obdarzyli się nawzajem uśmiechem. To była połowa tego, o co toczyła się walka.

Benjamin i jego grupa zatrzymali się nagle. Odwrócili się i wrócili spokojnym krokiem w poprzednie miejsce. Po raz drugi stanęli w milczeniu, czekając, z ozdobionym spiralą sztandarem. Wreszcie, drżąc pod wpływem tego, co musiało być dla nich straszliwym upokorzeniem, pierzaści emisariusze pokłonili się.

Był to płytki ukłon — nieznaczne zgięcie dwóch z czterech kolan — to jednak wystarczało. Podopieczni terminujący u Gubru uznali podopiecznych terminujących u ludzi za równych sobie.

— Mogli raczej wybrać śmierć — szepnęła Athaclena pełna podziwu, mimo że to właśnie miał osiągnąć jej plan. — Kwackoo liczą sobie już prawie sześćdziesiąt tysięcy ziemskich lat. Neoszympansy są rozumne dopiero od trzech stuleci, a ponadto to podopieczni dzikusów — wiedziała, że Robert nie poczuje się obrażony jej doborem słów. — Kwackoo są wystarczająco zaawansowani w procesie Wspomagania, by mieć prawo wybrać śmierć zamiast czegoś takiego. Oni i Gubru muszą być oszołomieni. Nie pomyśleli o implikacjach. Zapewne niemal nie mogą uwierzyć, że to naprawdę się dzieje.

Robert uśmiechnął się.

— Poczekaj tylko, aż usłyszą resztę. Pożałują, że nie wybrali łatwego wyjścia.

Szymy odpowiedziały pokłonem pod takim samym kątem. Potem, gdy cała ta przykra etykieta była już załatwiona, jedna z wielkich ptakopodobnych istot powiedziała coś szybko. Jej generator głosu wymamrotał tłumaczenie na anglic.

— Kwackoo zapewne żądają rozmowy z tymi, którzy dowodzili zasadzką — zauważył Robert. Athaclena zgodziła się z jego słowami.

Benjamin zdradził swą nerwowość tym, że odpowiadając użył rąk. To jednak nie stanowiło większego problemu. Wskazał gestem na ruiny, na zniszczone czołgi poduszkowe, na bezradne barki oraz otaczający ich las, w którym ze wszystkich stron zbliżały się żądne zemsty oddziały, by dokończyć roboty.

— Mówi im, że to on jest dowódcą.

To, rzecz jasna, przewidywał scenariusz. Athaclena, pisząc go, cały czas odczuwała zdumienie, z jaką łatwością przestawiła się z subtelnej tymbrimskiej sztuki naciągania faktów na bardziej bezpośrednią ludzką technikę otwartego kłamstwa.

Gestykulacja Benjamina pomagała jej śledzić rozmowę. Miała wrażenie, że za pomocą empatii oraz własnej wyobraźni może niemal wypełnić wszystkie luki.

— Utraciliśmy naszych opiekunów — brzmiał wyuczony tekst Benjamina. — Wy i wasi panowie zabraliście ich nam. Tęsknimy za nimi i pragniemy ich powrotu. Niemniej wiemy, że bezradna żałoba nie sprawiłaby, by byli z nas dumni. Jedynie drogą czynu możemy pokazać, jak dobrze zostaliśmy wspomożeni. W związku z tym postępujemy tak, jak nas nauczyli — zachowujemy się jak rozumne stworzenia obdarzone myślą i honorem. Dlatego więc, w imię honoru i Kodeksów Wojny, domagam się teraz, byście wy i wasi panowie dali parol albo też ponieśli konsekwencje naszego legalnego i sprawiedliwego gniewu!

— To mu się uda — szepnęła na wpół zdumiona Athaclena.

Robert kaszlnął. Starał się nie roześmiać w głos. W miarę jak Benjamin mówił, Kwackoo sprawiali wrażenie coraz bardziej strapionych. Gdy skończył, opierzone czworonogi podskoczyły w górę i zaskrzeczały. Sapały, muskały swe pióra i wyrażały głośne sprzeciwy.

Benjamin jednak nie dał się zastraszyć. Sprawdził chronometr na ręce, po czym wypowiedział trzy słowa.

Kwackoo nagle zaprzestali protestów. Z pewnością otrzymali rozkazy, gdyż naraz pokłonili się ponownie, odwrócili i pognali galopem do centralnie usytuowanej barki.

Słońce wzniosło się już ponad linię wzgórz na wschodzie. Smugi światła poranka lśniły pomiędzy powalonymi drzewami. Na obszarze, gdzie prowadzono rokowania, zrobiło się ciepło, szymy jednak stały i czekały. Od czasu do czasu Benjamin spoglądał na zegarek i mówił na głos, ile czasu zostało.

Athaclena widziała, jak na skraju lasu specjalna ekipa montuje ich jedyny miotacz antymaterii. Z pewnością Gubru również byli tego świadomi. Słyszała, jak Robert cicho odlicza minuty.

Wreszcie — w gruncie rzeczy niemal w ostatniej chwili — włazy wszystkich trzech poduszkowców otworzyły się. Z każdego z nich wyszła procesja. Prowadził ją cały kontyngent Gubru ubranych w połyskujące szaty starszych opiekunów. Nucili pieśń w wysokiej tonacji. Akompaniował im bas ich wiernych Kwackoo.

To widowisko miało swe korzenie w starożytnej tradycji. Sięgały one epok znacznie dawniejszych niż czasy, gdy życie na Ziemi po raz pierwszy wypełzło na brzeg. Nie było trudno sobie wyobrazić, jak podenerwowani musieli być Benjamin i pozostali, gdy ci, którzy mieli być zwolnieni na parol, zebrali się przed nimi. Robert sam poczuł suchość w ustach.

— Pamiętaj, żeby pokłonić się jeszcze raz — odezwał się szeptem.

Athaclena uśmiechnęła się. Korona zapewniała jej tu przewagę.

— Nie obawiaj się, Robercie. Będzie pamiętał.

Rzeczywiście Benjamin złożył z przodu dłonie, okazując głęboki szacunek należny starszemu opiekunowi od pozdrawiającego go młodszego podopiecznego. Szymy pokłoniły się nisko.

Jedynie błysk bieli zdradził fakt, że Benjamin uśmiecha się od ucha do ucha.

— Robercie — odezwała się Athaclena, kiwając głową z satysfakcją. — Twoi ziomkowie zrobili bardzo dobrą robotę z ich ziomkami w ciągu zaledwie czterystu lat.

— Nie przypisuj zasługi nam — odparł. — To wszystko było na miejscu w stanie surowym już od początku.


Zwolnione na parol ptaszyska ruszyły w stronę doliny Sindu na piechotę. Niewątpliwie niedługo przybędzie po nie transport, gdyby jednak nawet tak się nie stało, Athaclena nakazała wysłać wiadomość, że mają dotrzeć do swej bazy nie niepokojone. Każdy szym, który dotknąłby choć jednego piórka, zostałby wyjęty spod prawa, jego plazma wylana do ścieku, a linii genetycznej położony kres. Sprawa była aż tak poważna.

Procesja zniknęła w dali na górskiej drodze. Wtedy zaczęła się ciężka praca.

Ekipy szymów pognały do porzuconych wehikułów, by je ogołocić ze wszystkiego, co dało się zabrać, w ciągu drogocennej chwili przed przybyciem odwetu. Goryle pochrapywały niecierpliwie, iskały się nawzajem i gestykulowały do siebie, oczekując na ładunki, które miały zabrać pomiędzy wzgórza.

Athaclena zdążyła już przenieść swój punkt dowodzenia na pokrytą kamiennymi szpikulcami grań położoną o dwie mile dalej pomiędzy górami. Obserwowała przez lornetkę, jak ostatnie łupy ładowano na plecy i zabierano, pozostawiając w cieniu zburzonych budynków niemal puste kadłuby.

Robert oddalił się znacznie wcześniej, gdyż na to nalegała. Jutro wyruszał z kolejną misją i potrzebny mu był odpoczynek.

Jej korona zafalowała, gdy wykennowała Benjamina, zanim dał się słyszeć odgłos jego stóp cicho uderzających w ścieżkę. Kiedy przemówił, jego głos brzmiał poważnie.

— Pani generał, odebraliśmy za pośrednictwem sygnalizatorów wiadomość, że ataki w Sindzie zakończyły się niepowodzeniem. Wysadzono w powietrze kilka nieziemniackich konstrukcji, ale reszta akcji była niemal totalną katastrofą.

Athaclena zamknęła oczy. Spodziewała się tego, choćby dlatego, że w mieście istniały poważne problemy z zapewnieniem bezpieczeństwa. Fiben podejrzewał, że tamtejszy ruch oporu został zinfiltrowany przez zdrajców.

Mimo to Athaclena nie zakazała tych ataków. Przyniosły one poważne korzyści — odwróciły uwagę gubryjskich sił obronnych i dostarczyły ich zdolnym do szybkiego reagowania myśliwcom zajęcia daleko stąd. Miała tylko nadzieję, że nie nazbyt wiele szymów straciło życie, ściągając na siebie gniew najeźdźców.

— Jedno drugie równoważy — oznajmiła swemu adiutantowi. Wiedziała, że ich zwycięstwa będą musiały mieć charakter symboliczny. Próba przepędzenia nieprzyjaciół z siłami, jakimi dysponowali, byłaby daremna. Ze swym coraz większym talentem do przenośni porównała to do sytuacji gąsienicy próbującej przesunąć drzewo.

Nie, jeżeli uda się nam cokolwiek osiągnąć, to tylko dzięki chytrości.

Benjamin odchrząknął. Athaclena spojrzała na niego.

— Nadal nie jesteś przekonany, że powinniśmy im pozwolić odejść żywym — stwierdziła. Szym skinął głową.

— Nie, ser, nie jestem. Chyba zrozumiałem część z tego, co mi pani mówiła o symbolizmie i tym wszystkim… i jestem dumny, że zdaje się pani sądzić, iż dobrze sobie poradziliśmy z ceremonią zwolnienia na parol. Nadal jednak sądzę, że powinniśmy spalić ich wszystkich.

— Dla zemsty?

Benjamin wzruszył ramionami. Oboje wiedzieli, że takie były uczucia większości szymów. Symbole nie obchodziły ich w najmniejszym stopniu. Ziemskie gatunki miały tendencję do spoglądania na wszystkie te pokłony i trudno uchwytne podziały klasowe Galaktów jako na afektowaną głupotę dekadenckiej, znajdującej się w ślepej uliczce cywilizacji.

— Pani wie, że nie o to chodzi — odparł. — Zgodziłbym się z pani rozumowaniem, że osiągnęliśmy tu dzisiaj znaczący sukces tylko dzięki temu, że skłoniliśmy ich, by z nami rozmawiali, gdyby nie jeden szczegół.

— Mianowicie jaki?

— Ptaki miały okazję powęszyć w centrum. Widziały ślady Wspomagania. Nie mogę też wykluczyć możliwości, że dostrzegły między drzewami same goryle! — Benjamin potrząsnął głową. — Po prostu sądzę, że po tym fakcie nie powinniśmy byli pozwolić im stąd odejść — dodał.

Athaclena położyła dłoń na ramieniu swego adiutanta. Nie odezwała się, ponieważ wyglądało na to, że nic się tu więcej nie da powiedzieć.

Jak mogła wytłumaczyć Benjaminowi tę sprawę?

Ponad jej głową nabrało kształtu syulff-kuonn. Zawirowało, pełne zadowolenia z obrotu rzeczy. Rzeczy, które zaplanował jej ojciec.

Nie, nie mogła wyjaśnić szymowi, że nalegała, by zabrali ze sobą goryle i uczynili je elementem akcji dlatego, że miało to stanowić część długiego, pogmatwanego i bardzo złośliwego żartu.



48. Fiben i Gailet

— Trzymaj głowę nisko! — warknął Fiben.

— Czy przestaniesz na mnie pokrzykiwać! — odparła gniewnie Gailet. Podniosła oczy jedynie do poziomu szczytów otaczających ich źdźbeł trawy. — Chcę tylko zobaczyć, czy…

Słowa urwały się, gdy Fiben zbił ją z ramion, na których się wspierała. Wylądowała, wypuszczając z jękiem powietrze, i przetoczyła się na bok, wypluwając ziemię.

— Ty ospowaty, zapchlony…

Oczy Gailet pozostały wymowne nawet wtedy, gdy dłoń Fibena zatkała mocno jego usta.

— Powiedziałem ci — szepnął. — Mają takie czujniki, że jeśli ty ich nie widzisz, to znaczy, że oni muszą widzieć ciebie. Nasza jedyna szansa to pełznąć jak robaki, dopóki nie znajdziemy sposobu na wtopienie się z powrotem w cywilną populację szymów!

Z niewielkiej odległości dobiegło ich brzęczenie maszyn rolniczych. Ten dźwięk przyciągnął ich tutaj. Gdyby tylko udało się im zbliżyć na tyle, by zmieszać się z farmerami, mogliby jeszcze umknąć z niewodu zarzuconego przez najeźdźców.

O ile Fiben się orientował, on i Gailet mogli być jedynymi ocalonymi z nieszczęsnego powstania w dolinie. Trudno było sobie wyobrazić, w jaki sposób górscy partyzanci pod dowództwem Athacleny mogliby poradzić sobie lepiej. Z miejsca, w którym leżał, insurekcja wydawała się całkowicie zdławiona.

Cofnął rękę z ust Gailet.

Gdyby spojrzenie mogło zabić — pomyślał na widok wyrazu jej oczu. Z włosami zbitymi w kłaki i splamionymi błotem nie przypominała zbytnio spokojnej szymskiej intelektualistki.

— Myślałam… że… powiedziałeś… — szeptała z zastanowieniem, podkreślając, że panuje nad sobą — iż nieprzyjaciel nie może nas wykryć, jeśli mamy na sobie tylko materiały miejscowego pochodzenia.

— Pod warunkiem, że jest leniwy i polega tylko na swej tajnej broni. Nie zapominaj jednak, że dysponuje on również podczerwienią, radarem, sonarem sejsmicznym, psi… — przerwał nagle. Z jego lewej strony nadciągał cichy jęk. Jeśli była to żniwiarka, którą słyszeli uprzednio, może będą mieli okazję na nią wskoczyć.

— Zaczekaj tutaj — szepnął. Gailet złapała go za nadgarstek.

— Nie! Idę z tobą! — spojrzała szybko w lewo i w prawo, po czym opuściła wzrok. — Nie… nie zostawiaj mnie samej. Fiben przygryzł wargę.

— No dobra. Ale trzymaj się nisko, tuż za mną.

Posuwali się jedno za drugim, tuż ponad gruntem. Jęk stawał się powoli coraz głośniejszy. Po chwili Fiben poczuł słabe mrowienie przebiegające w górę po tyle jego szyi.

— Grawitory — pomyślał. — Blisko.

Nie zdawał sobie sprawy, jak blisko, dopóki maszyna nie przemknęła ponad koniuszkami źdźbeł trawy. Ujrzał ją w odległości zaledwie dwóch metrów.

Spodziewał się wielkiego wehikułu. Ten przedmiot był jednak mniej więcej wielkości piłki do koszykówki. Pokrywały go srebrzyste i szkliste gałki — czujniki. Kołysał się łagodnie na popołudniowym wietrzyku, obserwując ich.

O kurde!

Fiben westchnął, usiadł na pośladkach i pozwolił, by ręce opadły mu na znak rezygnacji. W niewielkiej odległości słyszał ciche głosy, niewątpliwie należące do właścicieli urządzenia.

— To robot bojowy, prawda? — zapytała zmęczonym głosem Gailet.

Skinął głową.

— Tropiciel. Chyba tani model. Niemniej wystarczająco dobry, by nas znaleźć i zatrzymać.

— Co zrobimy? Wzruszył ramionami.

— A co możemy zrobić? Lepiej się poddajmy. Za plecami jednak przesiewał palcami ciemną ziemię, aż wreszcie zacisnął je na gładkim kamieniu. Odległe głosy zbliżały się w ich stronę. Co tam, do licha — pomyślał.

— Posłuchaj, Gailet Kiedy się ruszę, padnij. Wydostań się stąd Zanieś te notatki do Athacleny, jeśli jeszcze żyje.

Potem, zanim zdążyła zadać jakiekolwiek pytania, wydał z siebie krzyk i cisnął z całej siły kamieniem.

Kilka rzeczy zdarzyło się jednocześnie. W prawym nadgarstku Fibena eksplodował ból. Nastąpił błysk tak jasny, ze go oślepił. Potem, podczas jego skoku do przodu, niezliczone bolesne ukłucia przebiegły w górę i w dół jego klatki piersiowej.

Gdy Fiben leciał w stronę maszyny, ogarnęło go dziwne wrażenie, mówiące mu, ze dokonał już wcześniej tego czynu — przeżył ten konkretny, gwałtowny moment — nie raz czy dwa, lecz sto razy, w stu poprzednich życiach. Fala odczucia mówiącego mu, ze zna tę sytuację, zalała go w chwili, gdy leciał przez pulsujące pole grawitorów w stronę robota, by owinąć się wokół nieziemskiej maszyny.

Świat podskakiwał i kręcił się, gdy przedmiot próbował go zrzucić Jego laser strzelał do cienia napastnika Trawy ogarnęły płomienie Fiben trzymał się kurczowo. Pola i niebo zlały się w wywołującą mdłości plamę.

Wydawało się, ze sztucznie wzbudzone poczucie deja vu naprawdę mu pomogło. Fiben miał wrażenie, ze robił to już niezliczoną ilość razy. Mały racjonalny kącik jego umysłu wiedział, że tak nie było, lecz zakłócona pamięć mówiła co innego i dawała mu fałszywe poczucie pewności, którego bardzo potrzebował w chwili, gdy odważył się rozluźnić uchwyt zranionej prawej dłoni, by po szukać nią skrzynki kontrolnej robota.

Ziemia i niebo zlały się ze sobą Fiben połamał sobie paznokieć, gdy podważył pokrywkę i wyłamywał zamek. Sięgnął ręką do śródka i złapał za przewody.

Maszyna kręciła się i przechylała, jak gdyby wyczuwała jego zamiary. Nogi Fibena straciły uchwyt i spadły błyskawicznie z robota. Rzucało nim wkoło jak szmacianą lalką. Gdy jego lewa ręka puściła, trzymał się tylko samych drutów słabnącą prawą dłonią. Wirował, wirował i wirował…

W owej chwili tylko jedna rzecz na świecie nie była plamą — soczewka lasera robota znajdująca się bezpośrednio przed nim.

Żegnaj — pomyślał i zamknął oczy.

Nagle coś się urwało. Fiben poleciał na bok, wciąż trzymając w prawej dłoni druty. Gdy padł z łoskotem na ziemię, sprawiło mu to niemal zawód. Krzyknął. Zatrzymał się tuz przed jednym z tlących się ogni.

Och, czuł ból. Jego żebra były obolałe, zupełnie jakby jedna z wielkich samic goryla w Centrum Howlettsa okazywała mu uczucia przez całą noc. Strzelano do niego co najmniej dwa razy. Niemniej spodziewał się, że zginie. Bez względu na to, co stanie się później, dobrze było być żywym.

Zamrugał powiekami, by usunąć z oczu piasek i sadzę. W odległości pięciu metrów szczątki gubryjskiej sondy syczały i trzeszczały wewnątrz pierścienia poczerniałej, dymiącej trawy. To tyle, jeśli chodzi o sławetną jakość galaktycznej maszynerii.

Co za nieziemniacki kanciarz sprzedał Gubru takie gówno? — zastanowił się Fiben. — Nie przeszkadzałoby mi nawet, gdyby to był Jophuranin złożony z dziesięciu śmierdzących pierścieni z sokiem. Pocałowałbym go natychmiast. Daję słowo.

Podniecone głosy. Biegnące stopy. Fiben poczuł nagły przypływ nadziei. Spodziewał się, że Gubru przyjdą po swą strąconą sondę, to jednak były szymy! Skrzywił się i złapał za bok, zdołał jednak wstać. Uśmiechnął się.

Uśmiech zamarł na jego ustach, gdy ujrzał, kto się zbliża.

— No, no, co my tu mamy? Sam pan Niebieska Karta! Wyglądasz jakbyś znowu pokonywał tor przeszkód, chłopczyku z college’u. Najwyraźniej nie potrafisz zrozumieć, kiedy jesteś pokonany.

Był to wysoki szen ze starannie wygolonymi włosami na twarzy oraz elegancko nawoskowanymi i podkręconymi wąsami. Fiben rozpoznał przywódcę bandy nadzorowanej z „Małpiego Grona”, który używał imienia Irongrip.

Dlaczego — ze wszystkich szymów na świecie — musiał to być akurat on?

Zjawili się inni. Na jaskrawych kombinezonach pojawił się dodatkowy szczegół — szarfa oraz przepaska na ramieniu — obie oznaczone tym samym godłem… wyciągniętą ptasią łapą z trzema ostrymi szponami lśniącymi w holograficznej groźbie.

Zebrali się wokół niego, uzbrojeni w zmodyfikowane szablokarabiny. Niewątpliwie byli to członkowie nowej milicji kolaborantów, o której on i Gailet słyszeli już wcześniej pogłoski.

— Pamiętasz mnie, chłopczyku z college’u? — zapytał uśmiechnięty Irongrip. — Tak, myślałem, że mnie zapamiętasz. Ja ciebie z pewnością nie zapomniałem.

Fiben westchnął, gdy ujrzał, jak przyprowadzili Gailet Jones. Trzymało ją mocno dwóch innych nadzorowanych.

— Nic ci nie jest? — zapytała cicho.

Nie potrafił odczytać wyrazu jej oczu. Fiben skinął głową. Wydawało się, że niewiele można powiedzieć.

— No chodźcie, moje młode genetyczne piękności — Irongrip roześmiał się i złapał Fibena mocno tuż nad jego zranionym prawym nadgarstkiem. — Znam parę osób, z którymi chcielibyśmy was zapoznać. Tym razem nie będzie żadnych nieprzewidzianych przeszkód.

Fiben musiał oderwać wzrok od Gailet, gdy szarpnięty za ramię zatoczył się przed siebie chwiejnym krokiem. Brak mu było sił na stawianie bezcelowego oporu.

Gdy nadzorowani powlekli go ze sobą przodem, przed Gailet, po raz pierwszy miał okazję, by się rozejrzeć. Zobaczył, że znajdują się w odległości zaledwie kilkuset metrów od granicy Port Helenia! Para wybałuszających oczy szymów w ubiorach roboczych spoglądała na nich ze stopni nadwozia pobliskiego kultywatora.

Fibena i Gailet poprowadzono ku małej bramie we wzniesionej przez nieziemców barierze przebiegającej falistą linią przez okolicę niczym sieć, która opadła szczelnie na ich życie.



49. Galaktowie

Suzeren Poprawności dał wyraz swemu podnieceniu poprzez tukanie i odtańczenie krótkiej serii podskoków na swej Grzędzie Deklamacji. Te na wpół uformowane robaki naprawdę opóźniały stawienie się przed jego sądem, powstrzymując się od udzielenia informacji przez więcej niż obrót planetarny!

Co prawda wszyscy ocaleni z górskiej zasadzki wciąż byli w stanie szoku. Ich pierwszą myślą było zgłoszenie się do dowództwa armii, ta zaś, zajęta likwidowaniem ostatniego z nieudanych powstań na pobliskich równinach, kazała im czekać. Ostatecznie jakie znaczenie miała niewielka utarczka w górach w porównaniu z niemal udanym atakiem na baterię obrony przed atakiem z głębokiego kosmosu?

Suzeren był w stanie zrozumieć, w jaki sposób dochodzi do podobnych omyłek, niemniej jednak przyprawiało go to o frustrację. Wydarzenie w górach było w rzeczywistości znacznie ważniejsze niż wszystkie pozostałe wybuchy dzikiej aktywności partyzanckiej.

— Powinniście byli się unicestwić — wyeliminować — spowodować własny koniec!

Suzeren wyćwierkał i wytańczył swe potępienie przed gubryjskimi uczonymi. Pióra specjalistów wciąż były nastroszone i nie wymuskane po długiej wędrówce przez wzgórza. Teraz pogrążyli się jeszcze głębiej w przygnębieniu.

— Akceptując zwolnienie na parol naraziliście na szwank — wyrządziliście szkodę — umniejszyliście naszą poprawność i honor — zakończył swą reprymendę suzeren.

Gdyby to byli wojskowi, najwyższy kapłan mógłby zażądać odszkodowań od nich i od ich rodzin. Większość członków eskorty została jednak zabita, a uczeni byli zwykle mniej zainteresowani sprawami poprawności niż żołnierze i mniej o nich wiedzieli.

Suzeren postanowił im wybaczyć.

— Niemniej wasza decyzja jest zrozumiała — otrzymuje sankcję. Dotrzymamy warunków waszego parolu.

Technicy zatańczyli z ulgi. Gdy wrócą do domu, nie spotka ich poniżenie, ani nic gorszego. Władze nie wyprą się ich uroczyście złożonego słowa. Będzie ono jednak kosztowne. Ci uczeni muszą natychmiast opuścić układ planetarny Garthu i nie można ich będzie zastąpić przez co najmniej rok. Ponadto trzeba będzie wypuścić na wolność równą liczbę ludzi!

Nagle suzeren wpadł na pomysł. Przyniósł mu on trzepot tego niezwykłego uczucia — rozbawienia. Tak jest, rozkaże zwolnić szesnastu ludzi, ale górskie szympansy nie połączą się na nowo ze swymi nie bezpiecznymi panami. Zwolnieni ludzie zostaną odesłani na Ziemię!

Z pewnością spełni to wymogi poprawności parolu. Co prawdę będzie to drogie, dalece jednak tańsze niż wypuszczenie podobnych stworzeń na główny kontynent Garthu!

Myśl, że neoszympansy mogły osiągnąć rzecz, o której zameldowali wracający z gór, przyprawiała o oszołomienie. Jak to możliwe? Protopodopieczni, których obserwowali w mieście i w dolinie, nie sprawiali bynajmniej wrażenia zdolnych do takiej finezji.

Czy to możliwe, by nadal kryli się tam ludzie?

Ta myśl budziła lęk. Suzeren nie mógł sobie wyobrazić, w jak sposób mogłoby do tego dojść. Zgodnie ze spisem ludności liczba brakujących ludzi była zresztą zbyt mała, by mogła mieć znaczenie. W myśl twierdzeń statystyki wszyscy oni powinni po prostu być martwi.

Rzecz jasna, trzeba będzie zintensyfikować naloty gazowe. Nowy Suzeren Kosztów i Rozwagi będzie się skarżył, gdyż ten program okazał się bardzo drogi. Teraz jednak Suzeren Poprawności stanie bez zastrzeżeń po stronie armii.

Poczuł wewnątrz słabe poruszenie, lekkie ukłucie. Czy była to wczesna oznaka zmiany stanu seksualnego? Nie powinna się ona jeszcze zacząć. Sytuacja była na razie nie ustalona, a walka o dominację między trójką partnerów nie rozstrzygnięta. Pierzenie musi zaczekać, dopóki nie spełni się wymogów poprawności, dopóki nie zostanie osiągnięty consensus tak, by stało się jasne, kto jest najsilniejszy!

Suzeren wyćwierkał modlitwę do utraconych Przodków. Pozostali natychmiast zanucili w odpowiedzi.

Gdyby tylko istniał jakiś sposób, by się upewnić, na którą stronę przechyla się szala bitew, tam, w galaktycznym wirze! Czy odnaleziono już statek delfinów? Czy floty jakiegoś sojuszu zbliżają się w tej chwili do wracających Starożytnych, by wywołać koniec wszechrzeczy?

Czy czas Zmiany już się rozpoczął?

Gdyby kapłan był pewien, że Prawo Galaktyczne rzeczywiście załamało się poza możliwość naprawy, uznałby, że jest władny zignorować trudny do przełknięcia parol i implikowane przez niego uznanie rozumności neoszympansów.

Były jednak, rzecz jasna, pewne sprawy, które przynosiły mu pocieszenie. Nawet jeśli ludzie będą im służyć przewodnictwem, te prawie zwierzęta nigdy nie odgadną właściwych sposobów na wykorzystanie faktu tego uznania. Tak to już było z gatunkami dzikusów. Ignorowały one subtelności starożytnej kultury galaktycznej, pchały się naprzód, stosując bezpośrednią taktykę, i niemal zawsze ginęły.

— Pocieszenie — zaćwierkał suzeren. — Tak jest, pocieszenie i zwycięstwo.

Istniała jeszcze jedna sprawa, którą trzeba było się zająć — potencjalnie najważniejsza ze wszystkich. Kapłan ponownie zwrócił się do dowódcy ekspedycji.

— Ostatnim z warunków waszego zwolnienia było zobowiązanie się — przyrzeczenie — zaprzysiężenie, że nigdy już nie odwiedzicie tego miejsca.

Uczeni zatańczyli na znak potwierdzenia. Wstęp na ten mały skrawek powierzchni Garthu był dla Gubru zabroniony, dopóki gwiazdy nie pospadają z nieboskłonu lub dopóki zasady nie ulegną zmianie.

— A przed atakiem znaleźliście — odkryliście — odnaleźliście ślady tajemniczej działalności — manipulacji genetycznych — sekretnego Wspomagania?

To również znajdowało się w ich raporcie. Suzeren wypytywał ich dokładnie o wszelkie szczegóły. Mieli czas na jedynie powierzchowne badania, wskazówki jednak były nieodparte. Wnioski zdumiewające.

Tam, w górach, szympansy ukrywały przedrozumny gatunek! Przed inwazją oni oraz ich ludzcy opiekunowie byli zaangażowani we Wspomaganie nowej podopiecznej rasy!

Tak jest! — zatańczył suzeren. Dane wydobyte z tymbrimskiego kopca nie były kłamstwem! W jakiś sposób, jakimś cudem, ten zniszczony katastrofą świat urodził skarb! A teraz, mimo że Gubru panowali nad powierzchnią oraz niebem. Ziemianie nadal ukrywali przed nimi swe odkrycie!

Nic dziwnego, że planetarną Filię Biblioteki ogołocono z wszystkich danych dotyczących Wspomagania! Próbowano ukryć dowody.

Teraz jednak — radował się suzeren — wiemy już o tym cudzie.

— Możecie odejść — oddalić się — odlecieć na swych statkach do domu — zezwolił uczonym o niechlujnym wyglądzie. Następnie zwrócił się do swych przybocznych Kwackoo, zgromadzonych pod grzędą.

— Skontaktujcie się z Suzerenem Wiązki i Szponu — rozkazał z niezwykłą dla niego zwięzłością. — Powiedzcie mojemu partnerowi, że pragnę niezwłocznie odbyć naradę.

Jeden z puszystych czworonogów pokłonił się natychmiast i popędził wezwać dowódcę sił zbrojnych.

Suzeren Poprawności zastygł nieruchomo na grzędzie. Obyczaj zakazywał mu postawienia stopy na gruncie, dopóki nie zostaną zakończone ceremonie ochrony.

Od czasu do czasu przestępował z nogi na nogę. Oparł dziób o pierś pogrążony głęboko w myślach.



CZĘŚĆ CZWARTA

ZDRAJCY

		Nie chciej oskarżać Natury,
		gdyż ona To uczyniła, co uczynić miała;
		A ty czyń swoje…

    JOHN M1LTON
    Raj utracony




50. Rząd w ukryciu

Posłaniec siedział na tapczanie w kącie gabinetu rady. Otulił sobie ramiona kocem i popijał z kubka parującą zupę. Od czasu do czasu młody szen dygotał, przede wszystkim jednak wyglądał na wyczerpanego. Jego mokre włosy wciąż tworzyły splątane kłaki wskutek przeprawy przez lodowate morze, która stanowiła ostatni etap jego niebezpiecznej podróży.

To cud, że w ogóle udało mu się tu dotrzeć — pomyślała Megan Oneagle, spoglądając na niego. — Wysłaliśmy tyle szpiegów i ekip rekonesansowych, wyposażonych w najlepszy sprzęt. Nikt z nich nigdy nie wrócił. A jednak ten mały szym zdołał do nas dotrzeć, żeglując na maleńkiej tratwie wykonanej z pni i wyposażonej w ręcznie tkane żagle.

I przyniósł wiadomość od mojego syna.

Megan ponownie otarła oczy. Przypomniała sobie pierwsze słowa, jakie wypowiedział do niej kurier po przepłynięciu ostatniego odcinka podziemnych jaskiń, dzielącego go od ich znajdującej się głęboko pod wyspą reduty.

— Kapitan Oneagle przesyła swe pozdro… swe pozdrowienia proszę pani.

Wyciągnął paczkę — impregnowaną sokiem z drzewa oli — i wręczył ją jej, po czym opadł w ramiona techników medycznych.

Wiadomość od Roberta — pomyślała zdumiona. — On żyje. Jest wolny. Pomaga w dowodzeniu armią.

Nie wiedziała, czy się radować, czy drżeć na tę myśl.

Z pewnością był to powód do dumy. Robert mógł być jedynym dorosłym człowiekiem przebywającym w tej chwili na wolności na powierzchni Garthu. I choć jego „armia” była niczym więcej niż obdartą bandą małpich partyzantów, to, cóż, przynajmniej osiągnęła ona więcej niż jej własne starannie chronione pozostałości regularnej milicji planetarnej.

Robert nie tylko napełnił ją dumą, lecz również przyprawił o zdumienie. Czy to możliwe, by w tym chłopcu było więcej niż się jej dotąd zdawało? Być może przeciwności pomogły wydobyć to na wierzch?

Może mieć w sobie więcej z ojca, niż byłam skłonna przyznać.

Sam Tennace był pilotem statków międzygwiezdnych, który zatrzymywał się na Garthu mniej więcej co pięć lat — jednym z trzech mężów Megan, którzy wszyscy byli astronautami. Każdy z nich przebywał w domu zaledwie po kilka miesięcy — niemal nigdy jednocześnie — po czym odlatywał ponownie. Inne fem mogłyby nie być w stanie poradzić sobie z takim układem, co jednak odpowiadało astronautom. Było też zgodne z jej potrzebami jako polityka i zawodowego dyplomaty. Z tej trójki jedynie Sam Tennace dał jej dziecko.

A ja nigdy nie chciałam, by mój syn został bohaterem — zdała sobie sprawę. — Choć odnosiłam się do niego tak krytycznie, chyba nigdy nie pragnęłam, by stał się choć trochę podobny do Sama.

Po pierwsze, gdyby Robert nie okazał się tak zaradny, mógłby być teraz bezpiecznie internowany na wyspach wraz z resztą ludzkiej populacji, oddając się swoim hobby playboya w towarzystwie przyjaciół, zamiast zaangażować się w beznadziejną, bezużyteczną walkę z wszechpotężnym wrogiem. Cóż — uspokajała się. — W tym liście zapewne przesadza. Po lewej stronie zdumione szepty zdawały się być coraz wyraźniejsze, w miarę jak członkowie rządu w ukryciu zagłębiali się w treść wiadomości napisanej drukowanymi literami na korze drzewa przy użyciu atramentu domowej roboty.

— Sukinkot! — usłyszała przekleństwo pułkownika Millchampa. — To dlatego zawsze wiedzieli, gdzie jesteśmy i co planujemy, zanim jeszcze zdążyliśmy zacząć!

Megan zbliżyła się do stołu.

— Proszę mi to streścić, pułkowniku.

Millchamp spojrzał na nią. Korpulentny oficer milicji o czerwonej twarzy potrząsał kilkoma arkuszami, aż wreszcie ktoś złapał go za ramię i wyrwał mu je z ręki.

— Włókna optyczne! — krzyknął. Megan potrząsnęła głową.

— Przepraszam?

— Dodali coś do nich! Każdy przewód, kabel telefoniczny, potok telekomunikacyjny… niemal cały sprzęt elektroniczny na planecie! Wszystkie nastrojono tak, by rezonowały na paśmie prawdopodobieństwa, na którym te cholerne ptaszyska mogą nadawać… — pułkownika Millchampa zatkało z gniewu. Odwrócił się i odszedł.

Zakłopotanie Megan musiało być widoczne.

— Może ja mogę to wytłumaczyć, pani koordynator — odezwał się John Kylie, wysoki mężczyzna z żółtawą cerą człowieka, który całe życie był astronautą. W czasie pokoju Kylie wykonywał zawód kapitana wewnątrzukładowego cywilnego frachtowca. Jego handlowy statek wziął udział w parodii bitwy kosmicznej i był jednym z nielicznych, które ocalały — jeśli było to właściwe określenie. Pokonany, sponiewierany, zmuszony na koniec do ostrzeliwania gubryjskich planetoid bojowych ze swego lasera łącznościowego wrak Espemnzy zdołał wrócić do Port Helenia jedynie dzięki temu, że nieprzyjaciel bez pośpiechu konsolidował swe panowanie nad układem Gimelhai. Jej kapitan służył teraz Megan jako doradca do spraw floty.

Kylie wyglądał na wstrząśniętego.

— Pani koordynator, czy pamięta pani ten znakomity interes, jaki zrobiliśmy, hmm, dwadzieścia lat temu, kiedy nabyliśmy oddaną pod klucz fabrykę elektroniczno-fotoniczną? Była to najnowocześniejsza, miniaturowa, automatyczna fabryczka — znakomita dla małego świata kolonialnego, takiego jak nasz.

Megan skinęła głową.

— Koordynatorem był wtedy pański wuj. Mam wrażenie, że pierwszą pańską misją handlową była finalizacja negocjacji i sprowadzenia fabryki na Garth.

Kylie przytaknął. Sprawiał wrażenie przygnębionego.

— Jeden z jej głównych produktów to włókna optyczne. Była wówczas garstka ludzi, którzy twierdzili, że propozycja, jaką nam złożyli Kwackoo była po prostu zbyt korzystna, by mogła być uczciwa. Kto jednak mógłby sobie wyobrazić, że będą planować coś takiego? W tak odległej przyszłości? Z myślą o mało prawdopodobnej możliwości, że któregoś dnia…

Megan wciągnęła powietrze.

— Kwackoo! To podopieczni…

— Podopieczni Gubru — Kylie skinął głową. — Te cholerne ptaszyska już wtedy musiały przypuszczać, że coś takiego może się kiedyś zdarzyć.

Megan przypomniała sobie to, co próbował jej wpoić Uthacalthing — że plany Galaktów mają charakter długofalowy i że są oni cierpliwi niczym planety na swych orbitach.

Ktoś inny odkaszlnął. Był to major Prathachulthorn, niski, potężnie zbudowany oficer Terrageńskiej Piechoty Morskiej. On i jego mały oddział byli jedynymi zawodowymi żołnierzami pozostałymi po bitwie w kosmosie i rozpaczliwym geście, jakim było stawienie oporu w kosmoporcie Port Helenia. Millchamp i Kylie zostali już przeniesieni do rezerwy.

— To nadzwyczaj poważna sytuacja, pani koordynator — stwierdził Prathachulthorn. — Włókna optyczne pochodzące z tej fabryki stosowano w niemal całym sprzęcie wojskowym i cywilnym produkowanym na tej planecie. Wmontowano je w prawie każdy budynek. Czy możemy pokładać wiarę w odkryciach pani syna?

Megan omal nie wzruszyła ramionami, lecz jej instynkt polityka powstrzymał ją w ostatniej chwili.

Skąd, u diabła, mam wiedzieć? — pomyślała. — Ten chłopak jest dla mnie obcy.

Spojrzała na małego szena, który omal nie zginął, przynosząc wiadomość od Roberta. Nigdy sobie nie wyobrażała, że jej syn może natchnąć kogoś do takiego poświęcenia.

Megan zadała sobie pytanie, czy jest zazdrosna.

Jako następna przemówiła żołnierz-kobieta.

— Raport jest podpisany również przez Tymbrimkę Athaclenę — wskazała porucznik Lydia McCue. Młoda oficer wydęła wargi. — To dodatkowe źródło weryfikacji — zasugerowała.

— Z całym szacunkiem, Lydio — odparł major Prathachulthorn. — Ta tymka to jeszcze prawie dziecko.

— To córka ambasadora Uthacalthinga! — odwarknął Kylie. — Ponadto szymscy technicy również pomagali w przeprowadzaniu eksperymentów.

Prathachulthorn potrząsnął głową.

— A więc nie mamy żadnych naprawdę kompetentnych świadków.

Kilku członków rady wciągnęło głośno powietrze. Jedyna wśród nich przedstawicielka neo szympansów, doktor Suzinn Benirshke, zaczerwieniła się i opuściła wzrok, spoglądając na stół. Prathachulthorn jednak najwyraźniej nie zdawał sobie nawet sprawy, że powiedział coś obraźliwego. Major nie słynął z wielkiego taktu.

Ponadto jest z piechoty morskiej — pomyślała Megan. Ten korpus stanowił elitarne terrageńskie siły bojowe. Wśród jego członków liczba delfinów i szymów była najmniejsza. Jeśli już o tym mowa, piechota morska rekrutowała głównie mężczyzn i stanowiła ostatni bastion staromodnego seksizmu.

Komandor Kylie przerzucił nierówno obcięte strony raportu Roberta Oneagle’a.

— Musi pan jednak przyznać, majorze, że ten scenariusz brzmi prawdopodobnie. To tłumaczyłoby nasze niepowodzenia oraz całkowitą niemożliwość nawiązania kontaktu z wyspami czy kontynentem.

Major Prathachulthorn skinął po chwili głową.

— Tak, to wiarygodne. Niemniej jednak powinniśmy przeprowadzić własne badania, zanim zaczniemy działać tak, jakby było to pewne.

— O co chodzi, majorze? — zapytał Kylie. — Nie podoba się panu myśl o rezygnacji z laserowego karabinu fazowego i zastąpienia go łukiem i strzałami?

Odpowiedź Prathachulthorna była zaskakująco łagodna.

— W żadnym razie, ser, pod warunkiem, że nieprzyjaciel będzie wyekwipowany w podobny sposób. Problem tkwi w tym, że tak nie jest.

Przez długą chwilę panowała cisza. Wydawało się, że nikt nie ma już nic do dodania. Przerwa zakończyła się, gdy do stołu wrócił pułkownik Millchamp. Uderzył w blat płaską dłonią.

— Tak czy inaczej, jaki jest sens oczekiwania? Megan zmarszczyła brwi.

— Co ma pan na myśli, pułkowniku? Millchamp warknął.

— To, że tutaj z naszych sił nie ma żadnego pożytku — odparł. — Wariujemy tu powoli z bezruchu, podczas gdy w tej samej chwili Ziemia może walczyć o własne przetrwanie.

— Na dystansach międzygwiezdnych nie istnieje nic takiego jak „w tej samej chwili” — zauważył komandor Kylie. — Jednoczesność to mit. Ten koncept jest mocno osadzony w anglicu i innych ziemskich językach, ale…

— Och, daj spokój z metafizyką! — burknął Millchamp. — Ważne jest to, że możemy zaszkodzić wrogom Ziemi! — podniósł arkusze kory. — Dzięki tym partyzantom wiemy, gdzie Gubru rozmieścili wiele ze swych ważniejszych położonych na planecie obiektów. Bez względu na to, jakie cholerne, wygrzebane w Bibliotece sztuczki mają te ptaszyska schowane w piórkach, nie mogą nam przeszkodzić w odpaleniu w nie naszych migokrętów!

— Ale…

— Ukryliśmy trzy sztuki. Nie użyliśmy żadnych podczas bitwy w kosmosie i Gubru nie mogą wiedzieć, że coś takiego mamy. Te pociski są podobno skuteczne przeciwko Tandu — niech diabli porwą ich siedmiokomorowe serca — więc z pewnością wystarczą na naziemne cele gubryjskie!

— I jaka będzie z tego korzyść? — zapytała spokojnym tonem porucznik McCue.

— Możemy skrzywić kilka gubryjskich dziobów! Ambasador Uthacalthing powiedział nam, że w galaktycznych wojnach wielką rolę odgrywają symbole. W tej chwili Gubru mogą udawać, że prawie nie stawiliśmy im oporu. Jednakże symboliczne uderzenie, które zada im straty, przekona całe Pięć Galaktyk, że nie pozwolimy sobą pomiatać!

Megan Oneagle uszczypnęła się w grzbiet nosa. Przemówiła z zamkniętymi oczyma:

— Zawsze wydawało mi się dziwne, że charakterystyczny dla moich indiańskich przodków koncept „symbolicznego ciosu” znalazł dla siebie miejsce w hipertechnologicznej galaktyce — podniosła wzrok. — Rzeczywiście może dojść do tego, o ile nie znajdziemy innego sposobu na skuteczne działanie. Pamiętacie też jednak z pewnością, że Uthacalthing doradzał również cierpliwość — potrząsnęła głową. — Proszę spocząć, pułkowniku Millchamp. Niech wszyscy usiądą. Jestem zdecydowana nie marnować naszych sił na gest, dopóki nie będę pewna, że jest to jedyna rzecz, jaką możemy uczynić przeciw nieprzyjacielowi. Pamiętajcie, że niemal wszyscy ludzie na planecie przebywają na wyspach jako zakładnicy. Ich życie jest zależne od dawek gubryjskiego antidotum. Zaś na kontynencie mieszkają biedne szymy, które praktycznie biorąc pozostawiono samym sobie.

Oficerowie usiedli za stołem konferencyjnym z przygnębionymi minami.

Czują się sfrustrowani — pomyślała Megan. — Nie mogę mieć o to do nich pretensji.

Gdy zaczęło zanosić się na wojnę i przystąpiono do układania planów stawienia oporu inwazji, nikt nawet nie zasugerował możliwości zaistnienia podobnej sytuacji. Być może ludzie mający więcej doświadczenia w zawiłościach Wielkiej Biblioteki — w tajemniczej sztuce wojny znanej liczącym sobie eony Galaktom — mogliby być lepiej przygotowani. Gubryjska taktyka zrobiła sieczkę z ich skromnych planów obronnych.

Megan nie wymieniła ostatniego z powodów, dla których nie chciała usankcjonować gestu. Ludzie byli znani ze swej naiwności w sprawach galaktycznego protokołu. Mogliby spartaczyć cios zadany w imię honoru i w ten sposób dać wrogowi pretekst do popełnienia jeszcze większych okrucieństw.

Och, cóż za ironia. Jeśli Uthacalthing miał rację, to maleńki ziemski statek znajdujący się gdzieś na drugim końcu Pięciu Galaktyk był odpowiedzialny za cały ten kryzys!

Ziemianie z pewnością mieli smykałkę do ściągania na siebie kłopotów. Ten talent towarzyszył im od zawsze.


Megan podniosła wzrok, gdy mały szen z kontynentu, posłaniec od Roberta, podszedł do stołu, nadal owinięty w koc. Jego ciemnobrązowe oczy wyrażały zakłopotanie.

— Słucham, Petri? — zapytała.

Szym pokłonił się.

— Proszę pani, doktor chce, żebym poszedł teraz do łóżka. Skinęła głową.

— W porządku, Petri. Jestem pewna, że później zechcemy usłyszeć od ciebie bardziej szczegółową relację… zadać ci jeszcze trochę pytań. Teraz jednak powinieneś wypocząć.

Petri skinął głową.

— Tak, proszę pani. Dziękuję. Jest jednak coś jeszcze. Lepiej żebym o tym pani powiedział, dopóki pamiętam.

— Tak? A co to takiego?

Szen wyglądał na skrępowanego. Spojrzał na przyglądających się mu ludzi, po czym przeniósł wzrok z powrotem na Megan.

— To osobista sprawa, proszę pani. Coś, co kapitan Oneagle kazał mi dokładnie zapamiętać i pani powtórzyć. Megan uśmiechnęła się.

— Och, proszę bardzo. Czy mogłabym was wszystkich na chwilę przeprosić?

Przeszła z Petrim na przeciwległy koniec pomieszczenia i usiadła tak, by jej oczy znalazły się na jednym poziomie z oczyma małego szyma.

— Powtórz mi, co powiedział Robert.

Petri skinął głową. Jego oczy straciły skupiony wyraz.

— Kapitan Oneagle kazał mi pani powiedzieć, że w rzeczywistości większość zadań związanych z organizowaniem armii wykonuje Tymbrimka Athaclena.

Megan przytaknęła. Podejrzewała, że tak jest. Robert mógł odkryć w sobie nowe możliwości, nowe głębie, nigdy jednak nie był urodzonym przywódcą.

— Kapitan Oneagle kazał mi pani powtórzyć — ciągnął Petri — że było ważne, by Tymbrimka Athaclena uzyskała prawny status honorowego opiekuna naszych szymów.

Megan ponownie skinęła głową.

— To pomysłowe. Możemy to uchwalić i przesłać odpowiednią wiadomość.

Mały szym potrząsnął jednak głową.

— Hmm, proszę pani, nie mogliśmy na to czekać. Tak więc, no, miałem pani powiedzieć, że kapitan Oneagle i Tymbrimka Athaclena zawarli… kontrakt małżeński… tak to się chyba nazywa… Ja…

Jego głos umilkł, gdyż Megan wstała z miejsca.

Odwróciła się powoli ku ścianie i oparła czoło o chłodny kamień.

Co za cholernie głupi chłopak! — zaklęła część jej osobowości.

To była jedyna rzecz, jaką mogli zrobić — odparła inna.

A więc jestem teraz teściową — dodał najbardziej ironiczny głos.

Z takiego związku z pewnością nie doczeka się wnuków. Nie takie było zadanie międzygatunkowych kontraktów małżeńskich. Istniały też jednak inne implikacje.

Za jej plecami obradowała rada. Raz za razem rozważano różne opcje, nie dochodząc do żadnych wniosków, tak jak działo się to już od miesięcy.

Och, gdyby tylko Uthacalthing zdołał tu dotrzeć — pomyślała Megan. — Potrzebne jest nam jego doświadczenie, pełna ironii mądrość oraz humor. Moglibyśmy ze sobą porozmawiać, tak jak ongiś. Może potrafiłby wytłumaczyć mi te rzeczy, które sprawiają, że matka czuje się tak zagubiona.

Wyznała sama przed sobą, że brak jej tymbrimskiego ambasadora. Tęskniła za nim bardziej niż za którymkolwiek ze swych trzech mężów, a nawet — niech jej Bóg pomoże — za swym dziwnym synem.



51. Uthacalthing

Obserwacja Kaulta bawiącego się z wiewiórką ne’ — jednym ze zwierząt charakterystycznych dla tych południowych równin — była fascynująca. Zwabił on małe stworzenie bliżej, pokazując mu dojrzałe orzechy, które trzymał w swych wielkich thennańskich dłoniach. Był tym zajęty już od ponad godziny, podczas gdy przeczekiwali gorący żar południa pod osłoną gęstej kępy ciernistej jeżyny.

Uthacalthinga zdumiewał ten widok. Wszechświat sprawiał wrażenie, że nigdy nie przestanie go zaskakiwać. Nawet prostoduszny, niczego nie świadomy, łatwy do przejrzenia Kault był nieustannym źródłem zadziwienia.

Drżąca nerwowo wiewiórka ne’ zebrała się na odwagę. Wykonała jeszcze dwa skoki w kierunku wielkiego Thennanianina, wyciągnęła łapki i złapała w nie jeden z orzechów.

Zdumiewające. Jak Kault tego dokonał?

Uthacalthing spoczywał w parnym cieniu. Nie potrafił rozpoznać roślinności rosnącej tutaj, na wyżynach wznoszących się ponad ujściem rzeki, gdzie rozbiła się jego szalupa, czuł jednak, że zna coraz lepiej zapachy, rytmy i pulsujący łagodnie ból codziennego życia, które falowało i płynęło na pozornie spokojnej polanie i wszędzie wokół niej.

Jego korona odbierała dotknięcia maleńkich drapieżników, które teraz przeczekiwały gorącą część dnia, lecz wkrótce miały wznowić łowy na jeszcze drobniejszą zwierzynę. Nie było tu, rzecz jasna, wielkich zwierząt, lecz Uthacalthing wykennował rój poruszających się po ziemi owadopodobnych stworzeń, które grzebał w pobliskim detrytusie w poszukiwaniu smakołyków dla swej królowej.

Mała, napięta wiewiórka ne’ wahała się pomiędzy rozwagą i żarłocznością. Zbliżyła się raz jeszcze do wyciągniętej dłoni Kaulta, by wziąć z niej pożywienie.

On nie powinien być w stanie tego dokonać. Uthacalthing zastanawiał się, dlaczego wiewiórka ufała Thennanianinowi, który był tak wielki, onieśmielający i potężny. Formy życia tu, na Garthu, były nerwowe, nawet paranoidalne, na skutek bururalskiej katastrofy, której śmiertelny całun wciąż wisiał nad tymi stepami, daleko na południe i wschód od gór Mulun.

Kault nie mógł uspokajać stworzenia tak, jak zrobiłby to Tymbrimczyk — za pomocą glifowej pieśni w łagodnej tonacji empatycznej. Thennanianin miał tyle zmysłu psi co kamień.

Kault jednak przemawiał do stworzenia w swym własnym, wysoce fleksyjnym dialekcie galaktycznym. Uthacalthing wsłuchał się w jego słowa.

— Czy znasz — wygląd-dźwięk-obraz — esencję przeznaczenia, swojego? Malutka? Czy nosisz w sobie — geny-esencję-przeznaczenie — los gwiezdnych podróżników, twoich potomków?

Wiewiórka ne’ zadrżała z wypełnionymi policzkami. Miejscowe zwierzę sprawiało wrażenie zahipnotyzowanego, gdy grzebień Kaulta nadymał się i opadał, w miarę jak jego szczeliny oddechowi wzdychały przy każdym wilgotnym oddechu. Thennanianin nie potrafił obcować ze stworzeniem tak, jak mógłby to zrobić Uthacalthing, wydawało się jednak, że wiewiórka w jakiś sposób wyczuwa jego miłość.

Cóż za ironia — pomyślał Uthacalthing. Tymbrimczycy wiedli żywot skąpani w wiecznie płynącej muzyce życia, lecz mimo to on osobiście nie identyfikował się z tym zwierzątkiem. Ostatecznie było to jedno z setek milionów. Dlaczego miałby go obchodzić akurat ten osobnik?

Kault jednak kochał to stworzenie. Bez zmysłu empatycznego bez jakiejkolwiek bezpośredniej więzi istoty z istotą, miłował je jako czystą abstrakcję. Kochał to, co małe stworzenie reprezentowało, jego potencjał.

Wielu ludzi wciąż twierdzi, że można mieć empatię bez psi — myślał Uthacalthing. „Znaleźć się w czyjejś skórze” — jak mówiła starożytna przenośnia. Zawsze dotąd uważał, że to tylko jedna z dziwacznych przedkontaktowych idei, teraz jednak nie był już tego taki pewien. Być może Ziemianie znajdowali się w pewnym sensie w połowie drogi między Thennanianami a Tymbrimczykami pod względem sposobów nawiązywania więzi empatii z innymi.

Ziomkowie Kaulta żarliwie wierzyli we Wspomaganie, w potencjał różnorodnych form życia, które prędzej czy później mogły osiągnąć rozumność. Dawno zaginieni Przodkowie kultury galaktycznej miliardy lat temu wydali takie przykazanie, a klan Thennanian potraktował to zalecenie z wielką powagą. Ich bezkompromisowy pod tym względem fanatyzm przekraczał granice tego, co zasługiwało na podziw. Niekiedy — jak podczas obecnego galaktycznego zamieszania — czynił ich śmiertelnie niebezpiecznymi.

Teraz jednak, o ironio, Uthacalthing liczył na ten fanatyzm. Miał nadzieję wykorzystać go do działania odpowiadającego jego planom.

Wiewiórka ne’ złapała ostatni orzech z otwartej dłoni Kaulta i uznała, że wystarczy tego dobrego. Zamiotła swym przypominającym wachlarz ogonem i dała drapaka w podszycie. Kault odwrócił się, by spojrzeć na Uthacalthinga. Gdy przemówił, szczeliny na jego gardle zatrzepotały.

— Studiowałem raporty genomowe zebrane przez ziemskich ekologów — oznajmił thennański konsul. — Ta planeta miała imponujący potencjał, zaledwie kilka tysiącleci temu. Nigdy nie powinni jej byli odstępować Bururallim. Utrata wyższych form życia Garthu to straszliwa tragedia.

— Nahallich ukarano za to, co zrobili ich podopieczni, prawda? — zapytał Uthacalthing, choć znał odpowiedź.

— Tak. Cofnięto ich do statusu podopiecznych i oddano na wychowanie odpowiedzialnemu starszemu klanowi opiekunów. Mojemu własnemu, w gruncie rzeczy. To nadzwyczaj smutny przypadek.

— A dlaczego?

— Dlatego, że Nahalli w rzeczywistości są całkiem dojrzałą i elegancką rasą. Po prostu nie rozumieli niuansów, jakich wymaga Wspomaganie istot czysto mięsożernych, przez co ponieśli straszliwą klęskę ze swymi podopiecznymi Bururallimi. Jednakże nie tylko oni ponoszą odpowiedzialność. Część winy musi obciążyć Galaktyczny Instytut Wspomagania.

Uthacalthing stłumił uśmiech w ludzkim stylu. Zamiast tego jego korona wysłała po spirali słaby glif, niewidzialny dla Kaulta.

— Czy dobre wieści z Garthu pomogłyby Nahallim? — zapytał.

— Z pewnością — Kault wykonał swym trzepoczącym grzebieniem gest stanowiący odpowiednik wzruszenia ramion. — My Thennanianie, przed katastrofą nie byliśmy, rzecz jasna, w żaden sposób związani z Nahallimi, ta sytuacja uległa jednak zmianie gdy ich zdegradowano i oddano pod nasze przewodnictwo. Teraz poprzez adopcję, mój klan jest częściowo odpowiedzialny za ten zraniony świat. Dlatego właśnie wysłano tu konsula — by się upewnić, że Ziemianie nie wyrządzą jeszcze więcej szkody tej zranionej planecie.

— I zrobili to?

Oczy Kaulta zamknęły się i ponownie otwarły.

— Czy zrobili co?

— Czy Ziemianie wykonali tu złą robotę? Grzebień Kaulta zatrzepotał po raz drugi.

— Nie. Nasze narody — ich i mój — mogą być ze sobą w stanie wojny, nie znalazłem tu jednak żadnych nowych powodów, by wnieść przeciwko nim skargę. Ich program postępowania ekologicznego był wzorowy. Zamierzam jednak napisać raport dotyczący działań Gubru.

Uthacalthing sądził, że potrafi zrozumieć gorycz słyszalną w modulacji głosu Kaulta. Widzieli już oznaki świadczące o załamami się wysiłków zmierzających do odnowy ekologicznej. Dwa dni te mu minęli stację rekultywacyjną, która teraz była opuszczona. Je pułapki próbkujące oraz klatki testowe rdzewiały, porzucone, a zasobniki genetyczne zjełczały, gdy lodówka przestała działać.

W budynku zostawiono pełen udręki list, mówiący o wyborze przed jakim stanął neoszympansi asystent ekologiczny. Postanowi porzucić swój posterunek, by pomóc ludzkiemu koledze, który musiał odbyć długą podróż na wybrzeże po antidotum na gaz zniewalający.

Uthacalthing zastanowił się, czy udało się im tam dotrzeć. Wyglądało na to, że placówka otrzymała potężną dawkę. Najbliższa forpoczta cywilizacji znajdowała się bardzo daleko stąd, nawet dla pojazdu poduszkowego.

Najwyraźniej Gubru nie mieli nic przeciwko pozostawieniu stacji bez obsady.

— Jeśli ta sytuacja będzie się powtarzać, trzeba to udokumentować — stwierdził Kault. — Cieszę się, że pozwoliłeś, bym cię przekonał, iż powinieneś nas poprowadzić z powrotem ku zamieszkanym terenom, byśmy mogli zebrać więcej danych na temat tych zbrodni.

Tym razem Uthacalthing uśmiechnął się pod wpływem dobór słów Kaulta.

— Być może znajdziemy coś ciekawego — zgodził się.

Wznowili wędrówkę, gdy słońce, Gimelhai, opuściło się nieco z palącego zenitu.

Równiny położone na południowy wschód od łańcucha Mulun rozciągały się niczym szczyty fal lekko wzburzonego morza, zamrożone w miejscu przez stałość ziemi. W przeciwieństwie do doliny Sindu i otwartych terenów po drugiej stronie gór, tutaj nie było żadnych roślinnych i zwierzęcych form życia wprowadzonych przez ziemskich ekologów, a jedynie miejscowe, garthiańskie.

Oraz puste nisze.

Uthacalthing wyczuwał niedostatek typów gatunków jako rozwartą pustkę w aurze tej okolicy. Przenośnia, która mu się nasunęła, to instrument muzyczny pozbawiony połowy strun.

Tak jest. To trafne. Poetyczne i odpowiednie.

Miał nadzieję, że Athaclena korzysta z jego rady i studiuje ziemski sposób patrzenia na świat.

Głęboko, na poziomie nahakieri, śnił w nocy o córce. Było to senne wyobrażenie Athacleny sięgającej koroną, by wykennować groźne, przerażające piękno nawiedzenia przez tutsunucann. Dygoczący Uthacalthing obudził się wbrew woli, jak gdyby instynkt zmusił go do ucieczki przed tym glifem.

Za pośrednictwem czegokolwiek innego niż tutsunucann mógłby dowiedzieć się więcej o Athaclenie, o tym, jak jej się powodziło i co robiła. Ten glif jednak migotał tylko — ewencja pełnego przerażenia oczekiwania. Z owego migotania Uthacalthing dowiedział się jedynie, że jego córka żyje jeszcze. Nic więcej.

To będzie na razie musiało wystarczyć.

Kault dźwigał większą część ich zapasów. Wielki Thennanianin maszerował równym krokiem, za którym nie było tak trudno nadążyć. Uthacalthing stłumił przekształcenie ciała — na krótką metę ułatwiłyby mu one wędrówkę, lecz na dłuższą kosztowałyby go zbyt wiele. Zadowolił się większą swobodą chodu i znacznym rozwarciem nozdrzy. Uczynił je płaskimi, lecz szerokimi, by wpuścić więcej powietrza, lecz nie dopuścić wszechobecnego pyłu.

Przed nimi, nieco w bok od ich ścieżki, w kierunku odległych, czerwonawych gór, wzdłuż koryta strumienia ciągnęła się seria małych, porośniętych drzewami wzgórz. Uthacalthing spojrzał na kompas. Zastanowił się, czy te wzniesienia powinny mu się wydawać znajome. Żałował, że podczas katastrofy utracił swój rejestrator kierowania inercyjnego. Gdyby tylko mógł mieć pewność…

Tam.

Mrugnął. Czy zdawało mu się, że widzi słaby, błękitny błysk?

— Kault!

Thennanianin powstrzymał swe ociężałe kroki.

— Hmm? — odwrócił się, by spojrzeć na Uthacalthinga. — Czy coś mówiłeś, kolego?

— Kault, myślę, że powinniśmy się skierować w tamtą strona Możemy dotrzeć do tych wzgórz na czas, żeby rozbić obóz i po szukać żywności, zanim zapadnie zmierzch.

— Hmm. Musielibyśmy zboczyć trochę z drogi — Kault sapał przez chwilę. — Bardzo dobrze. Ustąpię ci w tej sprawie.

Bez zwłoki skręcił i zaczął maszerować w kierunku trzech pagórków o zielonych wierzchołkach.

Gdy dotarli do strumienia i przystąpili do rozbijania obozu, została jeszcze mniej więcej godzina do zachodu słońca. Podczas gdy Kault wznosił ich zamaskowane schronienie, Uthacalthing przetestował papkowate, czerwonawe, podłużne owoce, które ze rwał z gałęzi pobliskich drzew. Jego przenośny analizator orzekł że są jadalne. Miały słodki, ostry smak. Nasiona w ich wnętrzu były jednak mocne i twarde. Niewątpliwie ewolucja ukształtowała je tak, by mogły oprzeć się kwasom żołądkowym, przejść przez przewód pokarmowy zwierzęcia i zostać rozsiane na ziemi wraz z jego kałem. Była to typowa adaptacja występująca u drzew owocowych na wielu światach.

Zapewne jakieś wielkie, wszystkożerne stworzenie polegało ongiś na tych owocach jako na źródle pożywienia i odwzajemniało się za tę przysługę, rozsiewając szeroko ich nasiona. Jeśli wspinało się po swój posiłek na drzewa, zapewne miało zaczątki rąk. Być może posiadało nawet Potencjał. Pewnego dnia te stworzenia mogły stać się przedrozumne, wkroczyć w cykl Wspomagania i wreszcie stać się gatunkiem zaawansowanych istot.

Wszystkiemu jednak położyli kres Bururalli. Nie tylko wielkie zwierzęta zginęły. Owoce padały teraz zbyt blisko rodzicielskiego drzewa. Tylko nieliczne embriony mogły się wydostać z mocnych nasion, które powstały, by nadtrawiały je soki żołądkowe zaginionych symbiotów. Te drzewa, które zdołały wykiełkować, marniały w cieniu swych rodzicieli.

W tym miejscu powinien rosnąć las, a nie maleńka, z trudem utrzymująca się przy życiu kępa drzew.

Ciekawe, czy trafiliśmy we właściwe miejsce — pomyślał Uthacalthing. Na tej falistej równinie było tak mało punktów orientacyjnych. Rozejrzał się wokół, nie dostrzegł już jednak żadnych zwodniczych blasków błękitu.

Kault siedział przy wejściu do ich schronienia i gwizdał niskie atonalne melodie przez szczeliny oddechowe. Uthacalthing wysypał przed Thennanianinem naręcze owoców i zszedł w dół, ku bulgocącej wodzie. Strumień, który omywał brzeg złożony z na wpół omszałych kamieni, zaczął przybierać czerwonawe odcienie zmierzchu.

Tam właśnie Uthacalthing znalazł sztucznie wykonany przedmiot.

Pochylił się, podniósł go i przyjrzał się.

Kawałek miejscowego rogowca, obłupany i wygładzony, poobtłukiwany wzdłuż ostrych, szklistych linii, zaś z jednej strony tępy i zaokrąglony, by ręka mogła znaleźć wygodny uchwyt…

Korona Uthacalthinga zafalowała. Lurrunanu ponownie nabrało kształtu, unosząc się pomiędzy srebrzystymi witkami. Glif wirował wolno, gdy Uthacalthing obracał powoli w rękach mały, kamienny toporek. Kiedy przypatrywał się prymitywnemu narzędziu, lurrunanu zwróciło swą uwagę na Kaulta, który wciąż pogwizdywał do siebie, siedząc wyżej na zboczu.

Glif naprężył się i wystartował w stronę potężnego Thennanianina.

Kamienne narzędzia — jedne z charakterystycznych cech przedrozumności — pomyślał Uthacalthing. Prosił Athaclenę, by poszukiwała jej oznak, gdyż krążyły pogłoski… opowieści o stworzeniach widywanych wśród dzikich pustkowi Garthu…

— Uthacalthing!

Odwrócił się, przesuwając się tak, by ukryć przedmiot za plecami i spojrzał na wielkiego Thennanianina.

— Słucham, Kault?

— Hmm… — Kault sprawiał wrażenie niepewnego. — Metoh kanmi, b’twu.il’ph… hmm… — Kault potrząsnął głową. Jego oczy zamknęły się i ponownie otworzyły. — Zastanawiałem się, czy sprawdziłeś te owoce pod kątem moich potrzeb, podobnie jak swoich.

Uthacalthing westchnął.

Czego będzie trzeba? Czy Thennanianie w ogóle nie znają ciekawości?

Pozwolił, by prymitywne narzędzie wyśliznęło mu się z rąk i upadło w rzeczny muł, gdzie je odnalazł.

— Tak, mój kolego. Możesz się nimi odżywiać, pod warunkiem, że będziesz pamiętał o przyjmowaniu swych dodatków.

Wrócił do swego towarzysza, by spożyć razem z nim kolację bez ogniska w coraz jaśniej migoczącym świetle galaktyk.



52. Athaclena

Goryle opuszczały się z obu stromych brzegów wąskiego kanionu, schodząc w dół po zerwanych z drzew leśnych pnączach. Przechodziły ostrożnie obok dymiących szczelin powstałych w miejscach, gdzie niedawne eksplozje rozerwały skarpę. Nadal groziło obsunięcie się ziemi. Niemniej goryle się spieszyły.

Po drodze w dół przeszły przez migotliwe tęcze. Futro wielkich małp zalśniło pod warstwami maleńkich kropelek wody.

Zejściu temu towarzyszył straszliwy grzmot, odbijający się echem od ścian urwiska i zagłuszający ich wymęczony oddech. Stłumił on hałas bitwy, zdusił ryk śmierci, który szalał tu zaledwie kilka minut temu. Przez chwilę huczący wodospad miał konkurencję, nie trwało to jednak długo.

Tam, gdzie jego grzmiący potok spadał uprzednio na lśniące, gładkie kamienie, teraz rozpryskiwał się, tworząc pianę, na porozrywanym metalu i polimerach. Głazy wyrwane ze zboczy urwiska runęły na świeże szczątki u stóp wodospadu. Teraz woda miażdżyła je jeszcze bardziej.

Athaclena spoglądała na to ze szczytu pobliskich urwisk.

— Nie chcemy, żeby się dowiedzieli, w jaki sposób zdołaliśmy tego dokonać — powiedziała do Benjamina.

— Włókna, które zgromadziliśmy pod wodospadem, poddaliśmy procesowi wywołującemu szybki rozkład — odparł szym. — W ciągu kilku godzin wszystko się zmyje, ser. Kiedy nieprzyjaciel wyśle tu ekipę ratunkową, nie dowie się, jakiego podstępu użyliśmy, by zwabić w pułapkę tę bandę.

Obserwowali, jak goryle przyłączyły się do grupy szymskich wojowników grzebiących w szczątkach trzech gubryjskich czołgów poduszkowych. Wreszcie, upewniwszy się, że nie ma żadnego niebezpieczeństwa, szymy zawiesiły na plecach swe kusze i zaczęły wydobywać różne, zdatne jeszcze do użytku przedmioty, rozkazując gorylom, by usunęły im z drogi ten głaz czy tamten kawałek roztrzaskanego pancerza.

Nieprzyjacielski patrol zjawił się szybko, podążając za wonią ukrytej zwierzyny. Instrumenty powiedziały Gubru, że ktoś znalazł schronienie za wodospadem. Było to zresztą miejsce znakomicie nadające się na podobną kryjówkę, otoczone barierą trudną do spenetrowania dla zwykłych detektorów. Jedynie ich specjalne rezonansowe anteny przeszukujące rozjarzyły się, zdradzając Ziemian, którzy zabrali tam ze sobą produkty swej techniki.

By wziąć przebywających w ukryciu z zaskoczenia, czołgi poleciały prosto wzdłuż kanionu, osłaniane od góry przez rój gotowych do walki robotów bojowych najwyższej jakości.

Nie czekało ich tam jednak wiele walki. W rzeczywistości za kaskadą wody nie było żadnych Ziemian, a jedynie wiązki cienkiego jak pajęczyna włókna.

I drut wyzwalający pułapkę.

I — porozmieszczane wokół na zboczach — kilkaset kilogramów nitrogliceryny domowej roboty.

Pył wodny zmył kurz, a wiry zabrały miriady maleńkich fragmentów, niemniej większa część gubryjskiego oddziału szturmowego spoczywała tam, gdzie znajdowała się w chwili, gdy wznoszącymi się nad nią ścianami wstrząsnęły eksplozje, które wypełniły niebo deszczem ciemnego, wulkanicznego kamienia. Athaclena obserwowała wydostającego się ze szczątków szyma. Wyciągnął, pohukując, rękę, w której trzymał mały, śmiercionośny pocisk gubryjski. Wkrótce strumień nieziemskiej amunicji znalazł drogę do plecaków oczekujących goryli. Wielkie, przedrozumne istoty zaczęły wspinać się z powrotem przez wielobarwny pył wodny.

Athaclena przyjrzała się uważnie wąskim paskom błękitnego nieba widocznym pomiędzy koronami drzew. Za kilka minut najeźdźcy sprowadzą tu myśliwce. Kolonialne oddziały nieregularne muszą do tego czasu zniknąć albo podzielą los nieszczęsnych szymów, które w zeszłym tygodniu wznieciły powstanie w dolinie Sindu.

Tylko nieliczni uchodźcy zdołali po tej klęsce dotrzeć w góry. Fiben Bolger nie znajdował się wśród nich. Nie zjawił się też żaden posłaniec z obiecanymi notatkami Gailet Jones. Ze względu na brak informacji, sztab Athacleny mógł jedynie zgadywać, ile czasu upłynie, zanim Gubru zareagują na tę ostatnią zasadzkę.

— Tempo, Benjamin — Athaclena spojrzała znacząco na swój czasomierz. Jej adiutant skinął głową.

— Pójdę ich pogonić, ser.

Zbliżył się bokiem do sygnalistki. Młoda szymka zaczęła wymachiwać powiewającymi na wietrze chorągiewkami.

Na krawędzi urwiska pojawiło się więcej goryli i szymów. Wdrapały się na lśniącą, wilgotną trawę. Gdy szymscy poszukiwacze cennych szczątków wygramolili się z wyrzeźbionej przez wodę rozpadliny, uśmiechnęli się do Athacleny i ruszyli przed siebie, wskazując swym większym kuzynom drogę ku tajnym ścieżkom prowadzącym przez las.

Teraz Athaclena nie musiała już ich do niczego nakłaniać pochlebstwem i perswazją. Została honorową Ziemianką. Nawet ci, którzy przedtem czuli się dotknięci, że rozkazuje im „nieziemniaczka”, teraz wykonywali jej polecenia szybko i z radością.

Był w tym element ironii. Podpisując umowę, która uczyniła ich małżonkami, Athaclena i Robert spowodowali, że widywali się teraz rzadziej niż kiedykolwiek. Jako że nie był jej już potrzebny jego autorytet jedynego przebywającego na wolności dorosłego człowieka, Robert wyruszył w inne miejsce, by siać tam spustoszenie na własną rękę.

Żałuję, że nie nauczyłam się więcej o takich sprawach — zadumała się. Nie była pewna, jakie skutki prawne miało podpisanie podobnego dokumentu w obecności świadków. Międzygatunkowe „małżeństwa” zawierano z reguły celem uproszczenia formalności prawnych. Współudziałowcy w przedsiębiorstwie mogli zawrzeć „ślub”, nawet jeśli pochodzili z całkowicie różnych linii genetycznych. Gadopodobny Bi-Gle mógł wstąpić w podobny związek z pokrytym chityną F’ruthianinem. Nie spodziewano się po podobnych małżeństwach potomstwa, na ogół jednak oczekiwano, że partnerzy będą lubić przebywać w swoim towarzystwie.

Athaclena czuła się dziwnie z powodu całej tej sprawy. W pewnym, szczególnym sensie miała teraz „męża”.

I był on nieobecny.

A więc tak to wyglądało dla Mathicluanny przez te wszystkie, samotne lata — pomyślała, dotykając palcami medalionika, który miała zawieszony na łańcuszku na szyi. Pasmo stanowiące przekaz od Uthacalthinga dołączyło tam do witki jej matki. Być może ich duchy laylacllapt’n splotły się tam razem w węzeł tak ciasny, jak łączący ich za życia.

Być może zaczynam rozumieć coś, czego nigdy o nich nie wiedziałam — pomyślała.

— Ser?… Hmm, proszę pani?

Athaclena mrugnęła i podniosła wzrok. Benjamin kiwał na nią ręką z początku ścieżki, gdzie jedna z wszechobecnych kępek pnączy zgromadziła się wokół małej kałuży różowawej wody. Szymska techniczka przykucnęła przy luce w skupieniu roślin, nastawiając delikatny instrument.

Athaclena podeszła do niej.

— Czy masz wiadomość od Roberta?

— Tak jest, ser — odparła szymka. — Wyraźnie wykrywam jeden ze śladowych związków chemicznych, jakie zabrał ze sobą.

— Który? — zapytała z napięciem Athaclena. Szymka uśmiechnęła się.

— Ten z lewoskrętną spiralą adeniny. Ten, który — jak się umówiliśmy — oznacza zwycięstwo.

Athaclena odetchnęła nieco swobodniej. A więc grupa Roberta również odniosła sukces. Wyruszyła ona z zamiarem zaatakowania niewielkiego nieprzyjacielskiego posterunku obserwacyjnego, położonego na północ od Przełęczy Lorne. Atak musiał nastąpić wczoraj. Dwa drobne sukcesy w ciągu dwóch dni. W tym tempie uda im się wyczerpać siły Gubry za jakiś, powiedzmy, milion lat.

— Odpowiedz, że my również osiągnęliśmy swój cel. Benjamin uśmiechnął się, gdy wręczał sygnalistce fiolkę z przezroczystym płynem. Szymka wlała go do kałuży. Po upływie kilku godzin dodane do niego molekuły będzie można wykryć w odległości wielu mil stąd. Jutro zapewne sygnalista Roberta zamelduje mu o jej przekazie.

Ta metoda była powolna, lecz Athaclena sądziła, że Gubru nie mają o niej absolutnie żadnego pojęcia — przynajmniej na razie.

— Skończyli z wydobywaniem materiałów, pani generał. Lepiej spływajmy stąd. Skinęła głową.

— Tak jest. Zaraz spłyniemy, Benjaminie.

Po upływie minuty biegli już razem zieloną ścieżką w stronę przełęczy i domu.

W niedługą chwilę później drzewa za ich plecami zaskrzypiały i niebem wstrząsnął grzomt. Zabrzmiał donośny huk i przez chwilę ryk wodospadu ustąpił miejsca wrzaskowi drapieżnego ptaka zawiedzionego w swym pragnieniu zemsty.

Za późno — cisnęła pogardliwie ku nieprzyjacielskim myśliwcom.

Tym razem.



53. Robert

Nieprzyjaciel zaczął używać lepszych robotów. Tym razem dodatkowy wydatek ocalił go przed unicestwieniem.

Sponiewierany gubryjski patrol wycofywał się przez gęstą dżunglę, niszcząc po drodze wszystko w promieniu dwustu metrów. Drzewa rozpadały się, a kręte pnącza wiły niczym torturowane robaki. Poduszkowe czołgi nie zaprzestały dzieła zniszczenia, dopóki nie dotarły na teren wystarczająco otwarty, by mogły na nim wylądować ciężkie dźwigacze. Tam pozostałe wehikuły utworzyły krąg, skierowany na zewnątrz, i kontynuowały niemal nieprzerwany ogień we wszystkich kierunkach.

Robert widział, że jedna grupa szymów zapuściła się zbyt blisko ze swymi ręcznymi katapultami i chemicznymi granatami. Eksplozja ogarnęła je wraz z okolicznymi drzewami, które zasypały oddział gradem drzazg. Prowadzony na oślep ogień koszący rozerwał je na strzępy.

Robert użył znaków migowych, by wysłać rozkaz: „wycofać się i rozproszyć”, który przechodził falą od jednej drużyny do drugiej. Temu konwojowi nie można było wyrządzić więcej szkód, gdyż pełna potęga gubryjskiej armii bez wątpienia była już w drodze. Jego przyboczni strażnicy złapali zdobyczne szablokarabiny i pognali w cienie rozciągające się z przodu i po bokach.

Robert nie znosił tej sieci ochronnej, którą otaczały go szymy zabraniające mu zbliżać się do miejsca potyczki, dopóki nie będzie mógł się tam czuć w pełni bezpiecznie. Nie było jednak na to żadnej rady. Cholera, one miały rację.

Od podopiecznych oczekiwano, że będą chronić swych opiekunów jako jednostki, podczas gdy oni w zamian będą chronić swych podopiecznych jako gatunek.

Athaclena chyba lepiej potrafiła sobie radzić z takimi problemami. Pochodziła z kultury, która od chwili swojego powstania przyjmowała, że tak właśnie mają się rzeczy.

Ponadto — przyznał — ona nie dba o machismo.

Jednym z jego problemów był fakt, że rzadko miał okazję ujrzeć lub dotknąć nieprzyjaciela. A tak bardzo pragnął dotknąć Gubru.

Odwrót zakończył się powodzeniem, zanim niebo wypełniło się wehikułami bojowymi nieziemców. Jego kompania ziemskich sił nieregularnych rozdzieliła się na małe grupki, z których każda miała udać się na własną rękę do jednego z rozproszonych obozów, gdzie pozostaną, zanim znowu nie otrzymają wezwania do broni za pośrednictwem leśnych pnączy. Jedynie drużyna Roberta skierowała się z powrotem w stronę gór, w których mieściła się ich jaskiniowa kwatera główna.

To wymagało znacznego nadłożenia drogi, gdyż znajdowali się daleko na wschód wśród gór Mulun, a nieprzyjaciel rozmieścił na kilku górskich szczytach posterunki, łatwo zaopatrywane z powietrza i bronione za pomocą rozmieszczonej w kosmosie broni. Jeden z nich stał na ich najkrótszej drodze do domu, więc szymscy zwiadowcy poprowadzili grupę Roberta biegnącą przez dżunglę rozpadliną tuż na północ od Przełęczy Lorne.

Wszędzie mnożyły się przypominające powrozy pnącza transferowe. Były to niewątpliwie cudowne rośliny, tutaj, na mniejszych wysokościach, spowolniały jednak marsz. Robert miał mnóstwo czasu na rozmyślania. Przede wszystkim zastanawiał się nad tym, po co w ogóle Gubru pchają się w te góry.

Och, cieszył się, że się tu zjawiają, gdyż dawało to ruchowi oporu szansę na zadanie im ciosu. W przeciwnym razie nieregularne oddziały mogłyby równie dobrze pluć na nieprzyjaciela z jego przemożnie potężną bronią.

Dlaczego jednak Gubru w ogóle zawracali sobie głowę słabiutkim ruchem partyzanckim w Mulunie, podczas gdy trzymali resztę planety w mocnym uścisku? Czy istniał jakiś symboliczny powód — coś w galaktycznej tradycji — który wymagał, by zlikwidowali każde izolowane gniazdo oporu?

Nawet jednak to nie tłumaczyło obecności wielkiej liczby cywilów w tych rozmieszczonych na szczytach gór placówkach. Gubru masowo sprowadzali w rejon Mulunu uczonych. Szukali czegoś.

Robert rozpoznał tę okolicę. Nakazał ręką postój.

— Zatrzymajmy się i przypatrzmy gorylom.

Jego porucznik, nosząca okulary szymka w średnim wieku, imieniem Elsie, zmarszczyła brwi i popatrzyła na niego z powątpiewaniem.

— Nieprzyjacielskie roboty gazowe bombardują czasem jakiś obszar całkiem bez powodu, sir. Po prostu przypadkowo wybrany. My, szymy, będziemy się czuć spokojnie dopiero wówczas, gdy znajdzie się pan bezpiecznie pod ziemią.

Robert z pewnością nie tęsknił za jaskiniami, zwłaszcza że Athaclena przez kilka jeszcze dni nie miała wrócić ze swej kolejnej misji. Spojrzał na swój kompas i mapę.

— Daj spokój, ich schronienie leży tylko kilka mil od naszej trasy, a zresztą, jeśli znam was — szymy z Centrum Howlettsa — na pewno trzymacie swoje bezcenne goryle w miejscu, które jest nawet bezpieczniejsze niż jaskinie.

Tu ją zagiął i Elsie najwyraźniej o tym wiedziała. Włożyła palce do ust i wydała z siebie krótki gwizd. Usłyszawszy go, zwiadowcy ruszyli w nowym kierunku, na południowy zachód, przemykając górnymi partiami drzew.

Mimo że teren był nierówny, Robert poruszał się głównie po ziemi. Nie potrafiłby gnać na łeb, na szyję po wąskich gałęziach, nie mila za milą, jak robiły to szymy. Ludzie po prostu nie byli odpowiednio przystosowani do podobnych rzeczy.

Wdrapali się na przeciwległą ścianę kanionu, który był niczym więcej niż szczeliną w stoku gigantycznego kamiennego przedmurza gór. Wzdłuż wąskiego wąwozu przepływały delikatne wstęgi mgły, lśniące opalizujące w załamującym się w wielu miejscach świetle dnia. Widać było tęcze, a raz, gdy zza jego pleców przebiły się padające z góry promienie słońca, Robert spojrzał w dół, na wał unoszącej się w powietrzu wilgoci i zobaczył własny cień otoczony trójbarwną aureolą, przypominającą te, z jakimi wyobrażano świętych w starożytnej ikonografii.

To była gloria… nadzwyczaj odpowiednie specjalistyczne określenie doskonałej, rozciągającej się na sto osiemdziesiąt stopni odwróconej tęczy, spotykanej znacznie rzadziej niż jej bardziej prozaiczni kuzyni przebiegający łukiem nad każdym zamglonym krajobrazem, by podnosić na duchu na równi niewinnych i grzesznych.

Gdybym tylko nie był takim cholernym racjonalistą — pomyślał. — Gdybym nie wiedział dokładnie, co to jest, mógłbym to uznać za znak.

Westchnął. Zjawisko zniknęło, zanim zdążył odwrócić się, by ruszyć w dalszą drogę.

Były chwile, gdy Robert naprawdę zazdrościł swym przodkom, którzy przed dwudziestym pierwszym wiekiem żyli w nieświadomej ciemnocie i — jak się zdawało — spędzali większą część życia na wynajdowaniu dziwacznych, wymyślnych interpretacji świata, które miały przesłonić ich ignorancję. Wtedy można było uwierzyć absolutnie we wszystko.

Proste, zachwycające, eleganckie wyjaśnienia ludzkiego zachowania — najwyraźniej nigdy nie było ważne, czy są prawdziwe, czy nie, pod warunkiem, że recytowano je we właściwy sposób. Panowała obfitość „linii partyjnych” i cudownych teorii spiskowych. Jeśli ci na tym zależało, mogłeś nawet uwierzyć we własną świętość. Nie było nikogo, kto by ci wykazał, za pomocą jasnego eksperymentalnego dowodu, że nie istnieje żadne łatwe rozwiązanie, magiczna kula czy kamień filozoficzny, a jedynie prosty, nudny rozsądek.

Jakże krótki wydawał się, patrząc wstecz, złoty wiek. Nie więcej niż stulecie upłynęło między końcem czasów ciemnoty a kontaktem ze społeczeństwem galaktycznym. Przez niespełna sto lat wojna była na Ziemi czymś nieznanym.

A jak wyglądamy teraz — pomyślał Robert. — Zastanawiam się, czy wszechświat uknuł przeciwko nam spisek? Dorośliśmy wreszcie, osiągnęliśmy pokój ze sobą… i dotarliśmy do gwiazd, by się przekonać, że stanowią już one własność wariatów i potworów.

Nie — poprawił siebie. — Nie tylko potworów.

W gruncie rzeczy większość galaktycznych klanów była całkiem przyzwoita. Jednakże fanatycy rzadko pozwalali żyć w pokoju umiarkowanej większości, czy to w przeszłości na Ziemi, czy obecnie w Pięciu Galaktykach.

Być może złote wieki po prostu z natury nie trwają długo.

Dźwięk przemieszczał się nietypowo w tych zamkniętych skalnych przestrzeniach, wśród splecionych ze sobą koronek miejscowych pnączy. W jednej chwili Robertowi zdawało się, że wspina się pośród świata pogrążonego w całkowitej ciszy, jak gdyby przemykające obok wstęgi lśniącej mgły były fałdami bawełnianej tkaniny, która otaczała go, tłumiąc wszystkie dźwięki. W następnym momencie mógł usłyszeć nagle strzępek rozmowy — tylko kilka słów — i wiedział, że jakaś dziwaczna sztuczka akustyki doniosła do niego uwagę wymienianą szeptem pomiędzy dwoma z jego zwiadowców w odległości, być może, setek metrów.

Obserwował szymy. Ci nieregularni żołnierze, którzy jeszcze kilka miesięcy temu byli rolnikami, górnikami oraz skierowanymi w ostępy pracownikami ekologicznymi, wciąż sprawiali wrażenie nerwowych. Z dnia na dzień stawali się jednak bardziej pewni siebie. Twardzi i bardziej zdeterminowani.

A także bardziej dzicy — zdał sobie również sprawę Robert widząc, jak pojawiają się w powietrzu i znikają z pola widzenia pomiędzy rosnącymi swobodnie drzewami. Było coś gwałtownego i srogiego w sposobie ich poruszania się oraz w tym, jak rzucali spojrzenia, gdy przeskakiwali z gałęzi na gałąź. Wydawało się, że rzadko potrzeba im słów, by wiedzieć, co robi drugi. Chrząknięcie, szybki gest, grymas — to wszystko było często aż nadto wystarczające.

Pomijając łuki, kołczany oraz ręcznie tkane worki na broń, szymy zwykle wędrowały nago. Zniknęły wszystkie łagodzące przejawy cywilizacji — buty i fabrycznie produkowane tkaniny — a wraz z nimi niektóre złudzenia.

Robert przyjrzał się sobie. Nagie łydki, przepaska na biodra, mokasyny i tornister z materiału. Pogryziony, podrapany i z dnia na dzień coraz twardszy. Paznokcie miał brudne. Włosy przeszkadzały mu, więc ściął je z przodu i związał z tyłu. Jego zarost już dawno przestał swędzieć.

Niektórzy nieziemniacy sądzą, że ludziom potrzeba jeszcze Wspomagania — że sami jesteśmy niewiele więcej niż zwierzętami — Robert skoczył na lianę, przemknął nad ciemną plamą groźnie wyglądających cierni i wylądował, kucając zgrabnie, na leżącej na ziemi kłodzie. — To dość powszechne przekonanie wśród Galaktów. Kim jestem, by móc im powiedzieć, że nie mają racji?

Przed nim, na górze, coś poruszyło się szybko. Błyskawiczne sygnały migowe przemknęły ponad lukami między drzewami. Najbliżsi strażnicy Roberta, którzy byli bezpośrednio odpowiedzialni za jego bezpieczeństwo, skinęli na niego, każąc mu dokonać obejścia wzdłuż zachodniej, położonej pod wiatr strony kanionu. Gdy wspiął się kilkadziesiąt metrów wyżej, zrozumiał dlaczego. Mimo panującej wilgoci wyczuł stęchły, przesadnie słodki zapach starego pyłu zniewalającego, skorodowanego metalu i śmierci.

Wkrótce dotarł do punktu, z którego mógł dostrzec po drugiej stronie niewielkiej dolinki wąską bliznę — gojącą się już pod warstwami nowej roślinności — która kończyła się zgniecioną masą opływowej kiedyś maszynerii, osmalonej teraz i zniszczonej.

Zwiadowcy wymienili pomiędzy sobą ciche, szymskie szepty oraz znaki migowe. Zbliżyli się nerwowo do szczątków i zaczęli w nich grzebać. Pozostali tymczasem złapali w dłonie broń i obserwowali niebo. Robertowi wydało się, że widzi we wraku sterczące, białe kości, oczyszczone już przez wiecznie głodną dżunglę. Gdyby spróbował podejść bliżej, szymy musiałyby, rzecz jasna, powstrzymać go siłą, czekał więc, aż Elsie wróci, by złożyć raport.

— Byli przeciążeni — oznajmiła, dotykając małego, czarnego urządzenia rejestrującego dane lotu. Emocje najwyraźniej utrudniały jej wydobycie z siebie słów. — Próbowali zabrać zbyt wielu ludzi do Port Helenia, w dzień po tym, gdy po raz pierwszy użyto gazu zniewalającego. Niektórzy już zaczęli chorować, a to był ich jedyny środek transportu. Latadło nie zdołało wznieść się ponad ten szczyt — wskazała w kierunku spowitych mgłą turni na południu. — Musiało odbić się od skał z tuzin razy, żeby spaść tak nisko. Czy… czy zostawimy tu parę szymów, sir? Eki… ekipę pogrzebową?

Robert pogrzebał nogą w ziemi.

— Nie. Oznakujcie to miejsce. Zróbcie mapę. Zapytam Athaclenę, czy powinniśmy je potem sfotografować, jako dowód. Tymczasem niech Garth weźmie od nich to, czego mu potrzeba. Ja…

Odwrócił się. Szymy nie były jedynymi, którym słowa przychodziły w tej chwili z trudnością. Skinieniem głowy rozkazał grupie ponownie ruszyć w drogę. Gdy Robert gramolił się pod górę, głowa mu płonęła. Musiał istnieć sposób na zadanie nieprzyjacielowi większych strat niż udało im się to do tej pory!

Kilka dni temu, podczas ciemnej, bezksiężycowej nocy, przyglądał się, jak dwanaście wybranych szymów spłynęło nad gubryjski obóz, unosząc się w powietrzu na praktycznie niewidzialnych papierowych szybowcach własnej roboty. Opadły na wroga, zrzuciły swą nitroglicerynę oraz bomby gazowe i umknęły w świetle gwiazd, zanim nieprzyjaciel zdążył się zorientować, że coś się stało.

Spowodowało to hałas i dym, harmider i rozskrzeczane zamieszanie, nie sposób jednak było ocenić, na ile skuteczny był atak. Niemniej Robert pamiętał wściekłość, jaką czuł, obserwując go zza linii autowej. Był wyszkolonym pilotem i miał większe kwalifikacje do podobnej akcji niż którykolwiek z tych górskich szymów!

Athaclena jednak wydała stanowcze instrukcje, których przestrzegały wszystkie neoszympansy. Dupa Roberta była świętością.

To moja własna, cholerna wina — pomyślał, przedzierając się przez gęste zarośla. Czyniąc Athaclenę formalną małżonką zapewnił jej dodatkowy status, którego potrzebowała, by kierować tą małą insurekcją… a również pewien zakres władzy nad sobą. Nie mógł już robić wszystkiego, na co tylko miał ochotę.

Była więc teraz, w pewnym sensie, jego żoną.

Też mi małżeństwo — pomyślał. Choć Athaclena wciąż zmieniała swój wygląd, by bardziej upodobnić się do człowieka, przypominało to tylko Robertowi o tym, czego nie mogła zrobić. Przyprawiało go to o frustrację. Z pewnością był to jeden z powodów, dla których międzygatunkowe małżeństwa były tak rzadkie!

Ciekawe, co pomyślała Megan, gdy się dowiedziała… ciekawe, czy nasz posłaniec w ogóle do niej dotarł.

— Psst!

Spojrzał szybko w prawą stronę. Elsie stała, utrzymując równowagę, na gałęzi drzewa. Wskazała ręką w górę zbocza, gdzie przerwa we mgle odsłaniała widok na wysokie chmury ślizgające się niczym łodzie o szklanym dnie po niewidzialnych warstwach atmosfery na głęboko błękitnym niebie. Pod chmurami można było dostrzec otoczone drzewami zbocze góry. Wąskie spirale dymu wzbijały się ze skrytych za całunem punktów na jego stokach.

— Mount Fossey — oznajmiła zwięźle Elsie. Robert natychmiast zrozumiał, dlaczego szymy uznały, że to miejsce może być bezpieczne… wystarczająco bezpieczne nawet dla ich drogocennych goryli.

Wzdłuż wybrzeża Morza Ciimarskiego leżało tylko kilka półaktywnych wulkanów. Niemniej w całym Mulunie były miejsca, w których ziemia trzęsła się od czasu do czasu. Niekiedy, rzadko, wypływała też lawa. Te góry nadal rosły.

Mount Fossey syczał. Opary kondensowały się, tworząc kosmate, wijące się kształty nad otworami geotermicznymi, gdzie sadzawki gorącej wody parowały i od czasu do czasu eksplodowały w pienistych gejzerach. Wszechobecne pnącza transferowe zbiegły się tu ze wszystkich stron i zwijały w grube liny, wpełzając na zbocza na wpół uśpionego wulkanu. Tutaj urządzały sobie targ, w cienistych, dymiących kałużach, gdzie pierwiastki śladowe, które przesączały się przez wąskie szczeliny w gorącym kamieniu, wkraczały wreszcie do ekonomii lasu.

— Powinienem się domyślić — Robert roześmiał się. Było, rzecz jasna, wątpliwe, by Gubru zdołali cokolwiek tu wykryć. Kilka nie ubranych antropoidów na tych zboczach byłoby niczym wobec całego tego ciepła, piany i chemicznego bigosu. Jeśli najeźdźcy kiedykolwiek zapragnęliby sprawdzić ten rejon, goryle i ich strażnicy mogliby po prostu roztopić się w okolicznej dżungli i powrócić, gdy intruzi już się oddalą.

— Czyj to był pomysł? — zapytał, gdy zbliżali się pod osłoną wysokich koron drzew. Zapach siarki był coraz silniejszy.

— Pani generał na to wpadła — odparła Elsie.

No jasne.

Robert nie czuł zazdrości. Wiedział, że Athaclena jest inteligentna, nawet jak na Tymbrimkę, podczas gdy on sam niewiele — jeśli w ogóle — przekracza ludzką przeciętną.

— Dlaczego mi o tym nie powiedziano? — zapytał. Elsie miała niepewną minę.

— Hmm, nigdy pan nie pytał, ser. Był pan zajęty swymi eksperymentami nad włóknami optycznymi i sztuczką, za pomocą której nieprzyjaciel je wykrywa. Ponadto… — jej głos ucichł.

— Ponadto co? — nie ustępował. Wzruszyła ramionami.

— Nie byliśmy pewni, czy prędzej czy później nie otrzyma pan dawki gazu. Jeśli by do tego doszło, musiałby się pan zgłosić do miasta po antidotum. Zadawano by panu pytania, a być może zrobiono też przegląd psi.

Robert zamknął oczy. Otworzył je. Skinął głową.

— Dobra. Przez chwilę zastanawiałem się, czy macie do mnie zaufanie.

— Ser!

— Nieważne — machnął ręką. Decyzja Athacleny była trafna i logiczna — po raz kolejny. Wolał myśleć o tym jak najmniej.

— Chodźmy zobaczyć goryle.

Siedziały w małych grupkach rodzinnych. Łatwo można je było odróżnić już z oddali. Były znacznie większe, ciemniejsze i bardziej włochate niż ich kuzyni neoszympansy. Na ich wielkich, spiczastych twarzach — czarnych jak obsydian — widniał wyraz spokojnej koncentracji, gdy jadły posiłki, iskały się nawzajem lub zajmowały się głównym zadaniem, jakie im wyznaczono — tkaniem materiałów na potrzeby wojny.

Czółenka śmigały w poprzek szerokich, drewnianych krosien, przenosząc ręcznie przędzony wątek ponad nićmi osnowy. Wielkie małpy śpiewały dudniącym głosem w rytm ich stukotu i klekotania. Odgłosy mechanizmów zapadkowych oraz cichy, atonalny pomruk podążały za Robertem, gdy on i jego grupa posuwali się w stronę centrum kryjówki.

Tu i ówdzie tkaczka przerywała pracę i odkładała czółenko na bok, by wszcząć konwersację z sąsiadką, poruszając błyskawicznie rękoma. Robert znał język migowy wystarczająco dobrze, by być w stanie zrozumieć część plotek, wydawało się jednak, że goryle posługują się dialektem wyraźnie odmiennym od używanego przez szymskie dzieci. Co prawda język ten był prosty, lecz również na swój sposób elegancki. Miał łagodny styl, który pochodził całkowicie od nich.

Najwyraźniej nie były to po prostu wielkie szymy, lecz całkiem odmienny, wędrujący odrębną drogą gatunek. Inna ścieżka ku rozumności.

Wydawało się, że każda grupa goryli składa się z pewnej liczby dorosłych samic i ich młodych, a także garstki niedorostków i jednego potężnego, dorosłego samca o srebrzystych plecach. Futro patriarchy było zawsze siwe wzdłuż kręgosłupa i żeber. Szczyt jego głowy był spiczasty i okazały. Wspomaganiowa inżynieria zmieniła postawę neogoryli, lecz większe samce wciąż musiały przy chodzeniu podpierać się przynajmniej jedną ręką. Potężne klatki piersiowe oraz barki sprawiały, że ich górna część nadal była zbyt ciężka, by mogły się poruszać na dwóch nogach.

W przeciwieństwie do nich gibkie dzieci goryli chodziły wyprostowane z łatwością. Ich czoła były zaokrąglone i gładkie. Brak im było ostrej pochyłości oraz kostnych wałów nadoczodołowych, które w późniejszym wieku miały nadać ich obliczom zwodniczo srogi wyraz. Robertowi wydało się interesujące, jak podobnie do siebie wyglądają małe dzieci wszystkich trzech gatunków — goryli, szymów i ludzi. Dopiero w późniejszym okresie życia dramatyczne różnice w dziedzictwie i przeznaczeniu stawały się w pełni widoczne.

Neotenia — pomyślał Robert. Była to klasyczna, przedkontaktowa teoria i więcej faktów potwierdzało ją niż jej przeczyło. Twierdziła ona, że część sekretu rozumności polega na pozostaniu tak dziecinnym, jak tylko można, przez najdłuższy możliwy okres. Na przykład ludzie zachowywali twarze, zdolność przystosowania oraz (jeśli jej nie ostudzono) nienasyconą ciekawość młodych człekokształtnych nawet do pełnej dorosłości.

Czy cecha ta, która umożliwiła przedrozumnym Homo habilis dokonanie rzekomo niemożliwego skoku — wspomożenia samego siebie aż do poziomu inteligencji gwiezdnych wędrowców bez niczyjej pomocy — powstała przypadkowo, czy też był to dar od tych tajemniczych istot, które — jak niektórzy sądzili — musiały kiedyś grzebać w ludzkich genach? Zaginionych opiekunów ludzkości, o których od dawna wysuwano hipotezy?

Wszystko to były przypuszczenia. Jedno jednak było jasne. Inne ziemskie ssaki z reguły traciły wszelkie zainteresowanie uczeniem się i zabawą po osiągnięciu dojrzałości. Jednakże ludzie i delfiny — a teraz, z każdym pokoleniem w większym stopniu również neoszympansy — zachowywały tę fascynację światem, z którą się na nim zjawiły.

Któregoś dnia dorosłe goryle również mogą posiąść tę cechę. Już w tej chwili ci członkowie przekształconego plemienia byli inteligentniejsi i zachowywali ciekawość dłużej niż ich pozostawieni samym sobie ziemscy kuzyni. Któregoś dnia ich potomkowie również będą mogli zachować przez całe życie wieczną młodość.

To znaczy, o ile Galaktowie na to pozwolą.

Goryle dzieci włóczyły się swobodnie, wścibiając nosy we wszystko. Nigdy jednak nie dawano im klapsów ani bury, a jedynie odsuwano łagodnie na bok, gdy wchodziły w drogę. Z reguły towarzyszyły temu głaskanie po głowie oraz będące wyrazem uczuć pochrapywanie. Gdy Robert mijał jedną z grup, zauważył nawet przelotnie, jak samiec o siwych bokach pokrywał w krzakach jedną ze swych samic. Trzy młode osobniki wspięły się na jego szerokie plecy i szarpały za masywne ramiona. Ignorował je. Zamknął po prostu oczy i, przykucnięty, wykonywał swój obowiązek względem gatunku.

Inne dzieciaki przemknęły przez spadające z gałęzi listowie i runęły na ziemię przed Robertem. Z ich ust zwisały paski jakiegoś plastycznego materiału, które przeżuły na poszarpane strzępy. Dwoje spośród dzieci spojrzało na niego z wyrazem przypominającym zachwyt. Ostatnie jednak, mniej nieśmiałe od pozostałych, zaczęło ruszać łapkami, tworząc znaki z entuzjazmem, choć niezbyt starannie. Robert uśmiechnął się i podniósł malucha w górę.

Wyżej na zboczu, ponad łańcuchem skrytych w tumanach mgły gorących źródeł, ujrzał inne brązowe postacie poruszające się na drzewach.

— To młode samce — wyjaśniła Elsie. — Oraz te, które są zbyt stare, by utrzymać pozycję patriarchy. Przed inwazją planiści w Centrum Howlettsa próbowali podjąć decyzję, czy ingerować w ich system rodzinny. Faktem jest, że to ich sposób życia, ale to takie okrutne dla biednych samców — parę lat przyjemności i chwały, ale kosztem samotności przez większą część reszty ich egzystencji — potrząsnęła głową. — Nie dokonaliśmy jeszcze wyboru, gdy przybyli Gubru. Teraz możemy już nigdy nie mieć okazji.

Robert powstrzymał się od komentarzy. Nienawidził traktatów narzucających ludziom ograniczenia, nadal jednak trudno mu było zaakceptować to, co koledzy Elsie robili w Centrum Howlettsa. Przyznanie sobie prawa do podjęcia podobnej decyzji było arogancją. Nie widział szczęśliwego rozwiązania tej sytuacji.

Gdy zbliżali się do gorących źródeł, ujrzał szymy zajmujące się z powagą różnymi zadaniami. Tu jakaś szymka zaglądała w usta potężnemu gorylowi o masie co najmniej sześć razy większej od niej, sondując je za pomocą narzędzia dentystycznego, ówdzie inna cierpliwie uczyła języka migowego klasę złożoną z dziesięciu gorylich dzieci.

— Ile szymów się nimi opiekuje?

— Doktor de Shriver z centrum, około tuzina szymskich techników, którzy pracowali tam z nią, plus mniej więcej dwudziestu strażników oraz ochotników z okolicznych osad. To zależy. Czasami zabieramy górki ze sobą, żeby nam pomagały w wojnie.

— Jak dają radę je wszystkie wykarmić? — zapytał Robert, gdy zeszli na brzeg jednego ze źródeł. Niektóre z szymów z jego grupy dotarły tam przed nimi i wylegiwały się już na mokrym stoku, popijając zupę z kubków. W pobliskiej, niewielkiej jaskini znajdował się prowizoryczny magazyn, gdzie miejscowi pracownicy w fartuchach napełniali chochlami kolejne parujące garnuszki.

— To jest pewien problem — Elsie skinęła głową. — Goryle mają delikatny układ trawienny i trudno jest skomponować dla nich odpowiednio zrównoważoną dietę. Nawet w zrekonstruowanym środowisku Afryki wielki samiec o srebrnych grzbiecie potrzebuje do sześćdziesięciu funtów roślinności, owoców i owadów dziennie. W naturze goryle muszą ciągle pozostawać w ruchu, by znaleźć taką ilość żeru, a my nie możemy im na to pozwolić.

Robert schylił się ku wilgotnym kamieniom i wypuścił gorylka, który popędził w dół, na brzeg sadzawki, nie przestając żuć swego postrzępionego paska plastiku.

— To brzmi jak poważny dylemat — powiedział do Elsie.

— Tak. Na szczęście doktor Schultz rozwiązał w zeszłym roku ten problem. Cieszę się, że miał przed śmiercią tę satysfakcję.

Robert ściągnął mokasyny. Woda wyglądała na gorącą. Zanurzył w niej palec u nogi i cofnął go szybko.

— Oj! Jak on to zrobił?

— Hmm, przepraszam?

— Jakie było rozwiązanie doktora Schultza?

— Mikrobiologia, ser — Elsie podniosła nagle wzrok. Jej oczy zalśniły. — Och, niosą zupę i dla nas!

Robert przyjął kubek z rąk szymki, której fartuch z pewnością wykonano z materiału utkanego na krosnach goryli. Szymka utykała. Robert zastanawiał się, czy została ranna podczas walk.

— Dziękuję — powiedział, napawając się aromatem. Nie zdawał sobie dotąd sprawy, jaki jest głodny.

— Elsie, co to znaczy, mikrobiologia? Popijała powolutku zupę.

— Bakterie jelitowe. Symbionty. Wszyscy je mamy. Malutkie stworzonka żyjące w naszych wnętrznościach i w ustach. Najczęściej to nieszkodliwi partnerzy. Pomagają nam strawić żywność w zamian za lokum.

— Och — rzecz jasna Robert wiedział o biosymbiontach. Każde dziecko szkolne o nich wiedziało.

— Doktor Schultz zdołał zmajstrować szereg mikrobów, które pomagają górkom jeść — ze smakiem — całą masę miejscowej, garthiańskiej roślinności. One…

Przerwał jej cichy, wysoki krzyk, niepodobny do niczego, co mogłaby wydobyć z siebie małpa.

— Robert! — rozdarł się piskliwy głos. Robert podniósł wzrok. Uśmiechnął się.

— April. Mała Aprii Wu. Jak się masz, słoneczko? Była ubrana jak Sheena, dziewczynka z dżungli. Jechała na lewym ramieniu dorastającego samca goryla, którego czarne oczy były cierpliwe i łagodne. April pochyliła się do przodu i zamigała rękoma w szybkiej serii znaków. Goryl puścił jej nogi. Dziewczynka wspięła się w górę, by stanąć mu na ramieniu. Złapała goryla za głowę, by utrzymać równowagę. Jej strażnik pochrapywał cierpliwie.

— Złap mnie, Robert!

Zerwał się na nogi. Zanim zdążył cokolwiek powiedzieć, by ją powstrzymać, dziewczynka wyskoczyła w górę — opalony wiatrak powiewający włosami blond. Schwycił ją w plątaninie nóg. Przez chwilę, zanim złapał ją pewnie, serce biło mu szybciej niż podczas walki czy górskiej wspinaczki.

Wiedział, że dziewczynkę trzymano z gorylami dla jej bezpieczeństwa. Ze smutkiem zdał sobie sprawę, jak bardzo był zajęty od chwili, gdy odzyskał zdrowie po swych obrażeniach. Zbyt zajęty, by pomyśleć o tym dziecku, jedynym poza nim człowieku przebywającym na wolności w górach.

— Cześć, dynieczko — powiedział. — Jak ci się teraz wiedzie? Czy dobrze opiekujesz się górkami? Skinęła z powagą głową.

— Musę się nimi dobze opiekować, Robert. Musimy sprawować dowództwo, bo zostaliśmy tylko my.

Robert przycisnął ją mocno do siebie. Nie zdawał sobie dotąd sprawy, jak bardzo brak mu było towarzystwa ludzi.

— Aha. Zostaliśmy tu tylko ty i ja — powiedział cicho.

— Ty i ja, i Tymbimka Athaclena — przypomniała mu. Spojrzał jej prosto w oczy.

— Mimo to robisz wszystko, o co cię prosi doktor de Shriver, prawda?

Skinęła głową.

— Doktor de Shriver jest fajna. Mówi, ze może już niedługo będę się mogła zobacyć z mamą i tatą.

Robert skrzywił twarz. Będzie musiał porozmawiać z de Shriver na temat oszukiwania dzieci. Kierująca placówką szymka zapewne nie mogła znieść myśli o powiedzeniu ludzkiemu dziecku prawdy — że będzie przebywało pod ich opieką przez jeszcze długi czas. Wysłanie jej teraz do Port Helenia oznaczałoby zdradzenie tajemnicy goryli, czemu nawet Athaclena była w tej chwili zdecydowana zapobiec.

— Zanieś mnie tam, Robert — zażądała Aprii ze słodkim uśmiechem, wskazując ręką na płaską skałę, gdzie mały gorylek brykał przed niektórymi z członków jego grupy. Szymy śmiały się pobłażliwie z wygłupów małego samca. Zadowolony, lekko zarozumiały ton ich głosów był dla Roberta czymś zrozumiałym. Było naturalne, że bardzo młody gatunek podopiecznych żywił tego rodzaju uczucia do gatunku jeszcze młodszego. Szymy odnosiły się do goryli w sposób bardzo rodzicielski, traktując je niczym swoją własność.

Robert z kolei czuł się trochę jak ojciec mający przed sobą nieprzyjemne zadanie wytłumaczenia w jakiś sposób dzieciom, że piesek nie będzie mógł zostać w domu na stałe.

Przeniósł Aprii na drugi brzeg i postawił na ziemi. Temperatura wody była tu znacznie znośniejsza. Nie, była cudowna. Zrzucił z nóg mokasyny i poruszył palcami u nóg w wywołującym mrowienie cieple.

Aprii i mały gorylek usiedli po obu stronach Roberta, wspierając łokcie na jego kolanach. Elsie spoczęła u jego boku. Była to przelotna, spokojna scenka. Gdyby w sadzawce pojawił się w magiczny sposób neodelfin, który wyskoczyłby z wody, by ich podglądać z szerokim uśmiechem, ten żywy obraz byłby dobrym portretem rodzinnym.

— Hej, co takiego masz w ustach? — wyciągnął dłoń w stronę gorylka, który szybko umknął poza jej zasięg. Przyglądał mu się wielkimi, ciekawymi oczyma.

— Co on żuje? — zapytał Robert Elsie.

— Wygląda na pasek plastiku. Ale… ale co on tu robi? Tutaj nie powinno być niczego, co zostało wyprodukowane na Garthu.

— To nie jest garthiański wyrób — odezwał się ktoś.

Podnieśli wzrok. Była to szymka, która podawała im zupę. Uśmiechnęła się i wytarła ręce w fartuch, zanim pochyliła się, by podnieść gorylka. Oddał jej materiał bez protestów.

— Wszystkie maluchy żują te paski. Testy wykazały, że jest to nieszkodliwe, i mamy absolutną pewność, że nic w nich nie krzyczy: „ Terranie!” do gubryjskich detektorów.

Elsie i Robert wymienili zaintrygowane spojrzenia.

— Skąd możecie być aż tak pewni? Co to za materiał? Szymka drażniła małą małpę, machając przed jej nosem, aż ta zaszczebiotała, złapała go i włożyła sobie dobrze przeżuty kawałek z powrotem do ust.

— Niektórzy z ich rodziców przynieśli poszarpane kawałki tej substancji z naszej pierwszej udanej zasadzki, w Centrum Howlettsa. Mówili, że „ładnie pachnie”. Teraz bachory żują to przez cały czas.

Uśmiechnęła się do Elsie i Roberta.

— To jest superplastyczne włókno z gubryjskich wehikułów bojowych. No wiecie, ten materiał, który zatrzymuje kule w locie. Robert i Elsie wybałuszyli oczy.

— Hej, Konguś, a co ty na to? — szymka gaworzyła do gorylka. — Ty malutki spryciarzu. Posłuchaj, jeśli lubisz żuć płyty pancerne, to może potem wziąłbyś się za coś naprawdę smacznego? Może by tak miasto? Może coś prostego, na przykład Nowy Jork?

Dziecko opuściło postrzępiony, mokry koniec na tyle nisko, by móc ziewnąć, ukazując szeroką jamę pełną ostrych, połyskujących zębów.

Szymka uśmiechnęła się.

— Mniam! Wiecie co, myślę, że małemu Kongusiowi spodobał się ten pomysł.



54. Fiben

— Siedź teraz nieruchomo — polecił Fiben Gailet, gdy przeczesywał palcami jej futro.

Nie musiał nic mówić. Choć szymka odwróciła się, zwracając ku niemu plecy, wiedział, że gdy ją iskał, na jej twarzy widniał przez chwilę wyraz błogiej radości. Kiedy wyglądała w ten sposób — spokojna, odprężona i uszczęśliwiona prostą radością płynącą z dotykania — jej z reguły surowe oblicze nabierało blasku, który całkowicie przeobraziło jej dość pospolite rysy.

Niestety, trwało to tylko chwilkę. Wzrok Fibena przyciągnęło coś małego, co poruszało się szybko. Chwycił to instynktownie, zanim zdążyło zniknąć w jej delikatnych włosach.

— Au! — krzyknęła, gdy jego paznokcie uszczypnęły kawałek skóry wraz z małą, wijącą się wszą. Łańcuchy szymki zaszczekały, gdy wymierzyła mu klapsa w stopę. — Co ty robisz!

— Jem — mruknął, miażdżąc wijącego się insekta między zębami. Nawet wtedy nie zaprzestał jeszcze walki.

— Kłamiesz — odrzekła niepewnym głosem.

— Czy mam ci ją pokazać? Zadrżała.

— Nieważne. Po prostu rób to dalej.

Fiben wypluł martwą wesz, choć biorąc pod uwagę, jak karmiono ich w więzieniu, białko zapewne by mu się przydało. Mimo że już tysiące razy oddawał się wraz z innymi szymami wzajemnemu iskaniu — z przyjaciółmi, kolegami z klasy, rodziną Throopów na wyspie Ciimar — nigdy dotąd nie przypominano mu tak dobitnie o jednym z pierwotnych celów tego odziedziczonego po dawnych czasach w dżungli rytuału — a mianowicie uwalnianiu innego szyma od pasożytów. Miał nadzieję, że Gailet nie będzie zbyt wybredna, by zrobić to samo dla niego. Po ponad dwóch tygodniach spania na słomie zaczynało go okrutnie swędzieć.

Ręce go bolały. Musiał je wyciągać, żeby dosięgnąć Gailet, ponieważ byli przykuci w innych miejscach kamiennej celi i zaledwie mogli zbliżyć się do siebie na tyle, by być w stanie wykonać tę robotę.

— Cóż — powiedział — już prawie skończyłem. Przynajmniej z tymi miejscami, które jesteś gotowa odkryć. Nie mogę uwierzyć, że szymka, która parę miesięcy temu powiedziała do mnie: „różowa”, jest tak pruderyjna, jeśli chodzi o nagość.

Gailet prychnęła tylko pogardliwie. Nie raczyła mu nawet odpowiedzieć. Wczoraj, gdy szymscy zdrajcy przyprowadzili go tutaj z miejsca, gdzie był więziony przedtem, sprawiała wrażenie, że cieszy się, iż go widzi. Tak wiele dni pozostawania w izolacji spowodowało, że uradowali się ze swego widoku niczym od dawna rozłączone rodzeństwo.

Teraz jednak wyglądało na to, że wróciła do zwyczaju krytykowania wszystkiego, co robił.

— Jeszcze trochę — nalegała. — Bardziej w lewo.

— Czego znowu truje — mruknął Fiben pod nosem, spełnił jednak jej prośbę. Szymom potrzebne było wzajemne dotykanie się, być może w znacznie większym stopniu niż ich ludzkim opiekunom, którzy czasami trzymali się w miejscu publicznym za ręce, rzadko jednak robili coś więcej. Fibenowi sprawiało przyjemność, że po tak długim czasie znowu ma kogoś do iskania. Robienie tego komuś innemu było niemal równie miłe, jak poddawanie się iskaniu samemu.

Gdy był w college’u czytał, że ludzie ograniczali ongiś wzajemne dotykanie się niemal wyłącznie do partnerów seksualnych. W ciemnych wiekach niektórzy rodzice powstrzymywali się nawet przed przytulaniem swych dzieci! Ci prymitywni ludzie niemal nigdy nie uprawiali niczego, co można by porównać do szymskiego iskania — całkowicie nieerotycznego wzajemnego drapania się, czesania czy masowania dla samej przyjemności kontaktu nie mającej nic wspólnego z seksem.

Krótkie poszukiwania w Bibliotece, ku jego zdumieniu, potwierdziły tę oszczerczą plotkę. Żadna historyczna anegdota nie wyjaśniła mu równie dobitnie, jak wiele ciemnoty i szaleństwa musieli przecierpieć biedni ludzcy mele i fem. Ułatwiło mu to nieco wybaczenie im, gdy ujrzał również obrazy starożytnych ogrodów zoologicznych, cyrków oraz trofeów „myśliwskich”.

Fibena wyrwał z zamyślenia szczęk kluczy. Staromodne drewniane drzwi uchyliły się. Ktoś zapukał, a potem wszedł do środka.

Była to szymka, która przyniosła im wieczorny posiłek. Od chwili, gdy przeniesiono go tutaj, Fiben nie poznał jeszcze jej imienia, lecz twarz o kształcie serca zwracała uwagę i wydawała mu się skądś znajoma. Jej jaskrawy, zapinany na zamek błyskawiczny kombinezon miał taki sam fason jak noszone przez bandę nadzorowanych, która pracowała dla Gubru. Był on przewiązany elastycznymi taśmami w kostkach i nadgarstkach, a wyobrażone na holoprojekcyjnej opasce na ramieniu wyciągnięte ptasie pazury wystawały w przestrzeń na kilka centymetrów.

— Ktoś przyjdzie się z wami zobaczyć — powiedziała powoli, łagodnym tonem nadzorowana. — Pomyślałam sobie, że wolelibyście o tym wiedzieć. Żeby mieć czas się przygotować.

Gailet skinęła chłodno głową.

— Dziękuję.

Niemal nie spoglądała na szymkę. Fiben jednak, mimo sytuacji w jakiej się znajdował, wpatrywał się w kołyszący krok strażniczki, gdy ta odwróciła się i odeszła.

— Cholerni zdrajcy! — mruknęła Gailet. Szarpnęła za swój cienki łańcuch, który zagrzechotał. — Och, są chwile, gdy żałuję, że nie jestem szenem. Wtedy… wtedy…

Fiben spojrzał na sufit i westchnął.

Gailet naciągnęła łańcuch, by odwrócić się i spojrzeć na niego.

— Co! Masz coś do powiedzenia? Fiben wzruszył ramionami.

— Jasne. Gdybyś była szenem, może udałoby ci się zerwać z tego małego, chudziutkiego łańcuszka. Ale gdybyś była samcem szyma, nie użyliby do przykucia cię czegoś takiego, prawda?

Podniósł własne ramiona tak wysoko, jak tylko zdołał. Zaledwie wystarczyło to, by znalazły się w jej polu widzenia. Ciężkie ogniwa zaszczekały. Boleśnie ocierał sobie w ten sposób zabandażowany prawy nadgarstek, pozwolił więc, by jego ręce opadły na betonową podłogę.

— Myślę, że są inne powody, dla których wolałaby być samcem — odezwał się głos dochodzący od drzwi.

Fiben podniósł wzrok i ujrzał nadzorowanego imieniem Irongrip, przywódcę zdrajców. Uśmiechał się on teatralnie, obracając w palcach koniuszek nawoskowanego wąsa. Fiben miał już serdecznie dość tej jego pozy.

— Przykro mi, moi drodzy. Nie mogłem nie usłyszeć tej ostatniej części rozmowy.

Gailet skrzywiła pogardliwie górną wargę.

— No to słuchałeś. I co z tego? To dowodzi jedynie, że jesteś nie tylko zdrajcą, ale i podsłuchiwaczem.

Potężnie zbudowany szym uśmiechnął się.

— Czy mam spróbować zostać też podglądaczem? Dlaczego nie miałbym kazać skuć was dwojga razem, hę? Powinna być z tego kupa zabawy, skoro tak bardzo się lubicie.

Gailet żachnęła się. Ostentacyjnie odsunęła się od Fibena i przeszła, powłócząc nogami, pod przeciwległą ścianę.

Fiben nie chciał sprawiać nadzorowanemu przyjemności, udzielając mu odpowiedzi. Odwzajemnił spokojnie spojrzenie Irongripa.

— W gruncie rzeczy — ciągnął ten pełnym zadumy tonem — łatwo jest zrozumieć, dlaczego taka szymka jak ty wolałaby być szenem. Zwłaszcza z tą twoją białą kartą rozpłodową. Kurde, u dziewczyny biała karta właściwie się marnuje! Trudno mi się tylko połapać — zwrócił się do Fibena — po co wy dwoje robiliście to, co robiliście — biegaliście we wszystkie strony, bawiąc się w żołnierzyków dla człowieka. Ciężko się w tym pokapować. Ty masz niebieską kartę, ona białą, kurde, moglibyście to robić za każdym razem, kiedy się zrobi różowa — bez pigułek, bez pytania jej kuratora, bez zezwolenia Urzędu Wspomagania. Tyle dzieciaków, ile tylko zechcecie, kiedy wam się tylko spodoba.

Gailet obdarzyła go lodowatym spojrzeniem.

— Jesteś odrażający.

Irongrip zarumienił się. Było to szczególnie widoczne z uwagi na jego blade, wygolone policzki.

— Dlaczego? Bo fascynuje mnie to, czego mnie pozbawiono? Czego nie mogę mieć?

— Chyba raczej to, czego nie możesz zrobić — warknął Fiben. Rumieniec pogłębił się. Irongrip wiedział, że jego uczucia go zdradzają. Nachylił się, aż jego twarz znalazła się niemal na tym samym poziomie co oblicze Fibena.

— Nic się nie martw, chłopczyku z college’u. Kto wie, do czego ty będziesz zdolny, kiedy już zadecydujemy o twoim losie — uśmiechnął się.

Fiben zmarszczył nos.

— Wiesz co, kolor karty szena to nie wszystko. Na ten przykład nawet ty pewnikiem załapałbyś więcej dziewczyn, gdybyś od czasu do czasu przepłukał sobie us…

Chrząknął i zgiął się w pół, gdy pięść uderzyła go w brzuch.

Trzeba płacić za własne przyjemności — pomyślał, gdy jego żołądkiem wstrząsnęły konwulsje i usiłował zaczerpnąć tchu. Niemniej, sądząc z wyrazu twarzy zdrajcy, strzał musiał być celny. Reakcja Irongripa mówiła bardzo wiele.

Fiben podniósł wzrok i ujrzał troskę malującą się w oczach Gailet. Wyraz ten jednak natychmiast przerodził się w gniew.

— Przestańcie wreszcie! Zachowujecie się jak dzieci… jak przedrozumne…

Irongrip odwrócił się błyskawicznie i wskazał na nią palcem.

— A co ty o tym wiesz? Hę? Czy jesteś jakimś ekspertem? Członkiem cholernego Urzędu Wspomagania? Czy jesteś już chociaż mężatką?

— Jestem specjalistką od socjologii galaktycznej — odparła Gailet dość sztywnym tonem.

Irongrip roześmiał się z goryczą.

— Tytuł dany w nagrodę zmyślnej małpie! Musiałaś naprawdę pokazać niezłe sztuczki w dżunglowej sali gimnastycznej, żeby ci dali wyglądający jak prawdziwy model doktoratu na baraniej skórze, w skali zmniejszonej! — Przykucnął obok niej. — Czy nie pokapowałaś się w tym jeszcze, mała panienko? Pozwól, niech ci to wyjaśnię. Wszyscy, do cholery, jesteśmy przedrozumni! No proszę! Powiedz, że tak nie jest! Udowodnij mi, że się mylę!

Teraz na Gailet przyszła kolej, by się zarumienić. Spojrzała przelotnie na Fibena, który zrozumiał, że przypomniała sobie popołudnie w college’u w Port Helenia, gdy wdrapali się na szczyt dzwonnicy i spojrzeli na opróżniony z ludzi teren szkoły, pełen jedynie szymskich studentów i wykładowców starających się zachowywać tak, jakby nic się nie zmieniło. Musiała pamiętać, jak gorzkie było spojrzenie na tę scenę w sposób, w jaki patrzyłby na nią Galakt.

— Jestem istotą rozumną — mruknęła, wyraźnie starając się, by w jej głosie zabrzmiało przekonanie.

— Aha — Irongrip uśmiechnął się szyderczo. — To, co chciałaś powiedzieć, znaczy jednak, że jesteś odrobinę bliżej niż reszta z nas… bliżej tego, co Urząd Wspomagania określa jako cel dla nas neoszymów. Bliżej tego, czym — jak oni sądzą — powinniśmy być. Powiedz mi jednak, co by się stało, gdybyś udała się w podróż kosmiczną, kapitan skręciłby w niewłaściwą stronę do hiperprzestrzeni poziomu D i przyleciałabyś na miejsce za paręset lat? Jak myślisz, co by się wtedy stało z twoją drogocenną białą kartą?

Gailet odwróciła wzrok.

— Sic transit glona mundi — Irongrip strzelił palcami. — Byłabyś wtedy przestarzałym reliktem, dawno pozostawionym z tyłu przez nieubłagany postęp Wspomagania — roześmiał się, wyciągnął rękę i ujął w dłoń jej brodę, by zmusić Gailet do spojrzenia mu w oczy. — Byłabyś nadzorowaną, kochanie.

Fiben rzucił się do przodu, lecz łańcuchy powstrzymały go w biegu. Pod wpływem wstrząsu ból przeszył jego prawą rękę od nadgarstka w górę, lecz rozgniewany szym niemal tego nie zauważył. Oburzenie przepełniało go tak, że nie był w stanie mówić. Warcząc na drugiego szena zdał sobie niejasno sprawę, że to samo dotyczy Gailet. Rozwścieczało go to tym bardziej, iż stanowiło jeszcze jeden dowód na to, że ten sukinsyn miał rację.

Irongrip spoglądał Fibenowi w oczy przez dłuższą chwilę, zanim wypuścił Gailet.

— Sto lat temu — ciągnął — ja byłbym czymś specjalnym. Wybaczyliby i zignorowali moje drobne dziwactwa i wady. Daliby mi białą kartę za mój spryt i siłę. Czas o tym decyduje, moi dobrzy mali szenie i szymko. Wszystko zależy od tego, w którym pokoleniu się urodziłeś. — Stanął prosto. — A może nie? — uśmiechnął się. — Może ważne jest też, kim są twoi opiekunowie, hę? Jeśli kryteria ulegną zmianie, a wraz z nimi obraz idealnych przyszłych Pan sapiens, cóż… — rozłożył ręce, pozwalając, by dotarły do nich implikacje.

Gailet odzyskała głos jako pierwsza.

— Czy… naprawdę… spodziewasz się… że Gubru… Irongrip wzruszył ramionami.

— Czas wszystko zmienia, moi najmilsi. Mogę mieć jeszcze więcej wnuków niż każde z was.

Fiben znalazł wreszcie klucz, który pozwolił mu wygnać paraliżujący go gniew i odblokować własny głos. Roześmiał się. Zarżał głośno.

— Tak? — zapytał uśmiechnięty. — No więc, najpierw będziesz musiał rozwiązać ten swój drugi problem, chłopczyku. Jak masz zamiar przekazać własne geny, kiedy nawet nie chce ci stanąć…

Tym razem Irongrip zadał cios bosą stopą. Fiben był lepiej przygotowany i przetoczył się na bok. by kopniak trafił go pod kątem. Za nim jednak posypał się deszcz głuchych ciosów.

Niemniej nie padło już więcej słów i szybkie spojrzenie powiedziało Fibenowi, że tym razem to Irongripowi odjęło mowę. Gdy jego usta otwierały się i zamykały, upstrzone pianą, wydobywały się z nich niskie dźwięki. Wreszcie, sfrustrowany, wysoki szym zrezygnował z kopania Fibena. Odwrócił się i wyszedł sztywnym krokiem.

Szymka z kluczami spojrzała w ślad za nim. Stała w drzwiach, sprawiając wrażenie, że nie jest pewna, co robić.

Fiben jęknął i przetoczył się na plecy.

— Uch — skrzywił się, macając swe żebra. Wydawało się, że żadne z nich nie jest złamane. — Przynajmniej nasz Simon Legree nie był w stanie wyjść z odpowiednim ostatnim słowem. Na wpół spodziewałem się, że powie: „Zaczekajcie no, ja tu wrócę!” albo coś równie oryginalnego.

Gailet potrząsnęła głową.

— Co możesz zyskać prowokując go? Wzruszył ramionami.

— Mam pewne powody.

Z wielką ostrożnością oparł się o ścianę. Szymka w wydętym kombinezonie zapinanym na zamek błyskawiczny przyglądała mu się, gdy jednak ich spojrzenia się spotkały, zamrugała pośpiesznie, odwróciła się i wyszła, zamykając za sobą drzwi.

Fiben podniósł głowę i zaczerpnął głęboko powietrza przez nos, kilka razy z rzędu.

— Co znowu wyprawiasz? — zapytała Gailet. Potrząsnął głową.

— Nic. Zabijam tylko czas.

Gdy wreszcie na nią spojrzał, Gailet ponownie odwróciła się do niego plecami. Zdawało się, że płacze.

Nic dziwnego — pomyślał Fiben. Zapewne siedzenie w więzieniu nie było dla niej tak przyjemne, jak kierowanie rebelią. Z tego, co oboje wiedzieli, ruch oporu był załatwiony, skończony, kaput. Nie było żadnego powodu, by wierzyć, że w górach sprawy poszły lepiej. Athaclena, Robert i Benjamin mogli już nie żyć lub być w niewoli. W Port Helenia nadal rządziły ptaki i quislingowie.

— Nie przejmuj się — powiedział, próbując ją pocieszyć. — Czy wiesz, co mówią o najprawdziwszym teście rozumności? Chcesz powiedzieć, że tego nie znasz? No więc, ona ujawnia się dopiero wtedy, kiedy szympansy śpią!

Gailet wytarła oczy i odwróciła głowę, by spojrzeć na niego.

— Och, zamknij się — powiedziała.

— No dobra, to stary kawał — przyznał sam przed sobą Fiben. — Warto jednak było spróbować.

Mimo to skinęła na niego, każąc mu się obrócić.

— No chodź. Teraz kolej na ciebie. Może… — uśmiechnęła się słabo, jak gdyby nie była pewna, czy ona też powinna spróbować żartów. — Może i ja znajdę dla siebie jakąś przekąskę.

Fiben uśmiechnął się. Przysunął się do niej, naciągając łańcuch, aż wreszcie jego plecy znalazły się tak blisko niej, jak to było możliwe. Nie zważał na to, jak bardzo nadweręża to jego rozmaite obolałe miejsca. Poczuł, jak jej ręce starają się rozsupłać jego splątaną, futrzaną sierść. Zatoczył oczyma ku górze.

— Ach. Aachch — westchnął.

Południowy posiłek — cienką zupę i dwie kromki chleba — przyniósł im inny strażnik. Ten nadzorowany nie posiadał ani śladu swobody wysławiania się Irongripa. W gruncie rzeczy wydawało się, że ma kłopoty nawet z najprostszymi zwrotami. Gdy Fiben próbował nawiązać z nim rozmowę, powarkiwał tylko. Przez jego lewy policzek przebiegał od czasu do czasu skurcz — nerwowy tik. Gailet szepnęła do Fibena, że drapieżny błysk w oczach tego szyma napełnia ją niepokojem.

Fiben próbował odwrócić jej uwagę.

— Opowiedz mi o Ziemi? — poprosił. — Jak tam jest? Wytarła resztę zupy za pomocą skórki od chleba.

— Co tu opowiadać? Każdy zna Ziemię.

— Aha. Z wideo i sześcianoksiążek typu „znajdź się tam”. To na pewno. Ale nie z własnego doświadczenia. Poleciałaś tam jako dziecko, z rodzicami, prawda? Tam zrobiłaś doktorat?

Skinęła głową.

— Na uniwersytecie w Dżakarcie.

— I co potem?

Spojrzała na niego nie widzącymi oczyma.

— Wystąpiłam o posadę w Terrageńskim Ośrodku Studiów Galaktycznych, w La Paz.

Fiben słyszał o tej instytucji. Wielu ziemskich dyplomatów, emisariuszy i agentów szkoliło się tam, ucząc się, w jaki sposób myślą i działają starożytne kultury Pięciu Galaktyk. Była to sprawa o kluczowym znaczeniu, jeśli przywódcy mieli zaplanować drogę, po której trzy gatunki Ziemian mogłyby się poruszać przez niebezpieczny wszechświat. Los klanu dzikusów w znacznej mierze zależał od absolwentów OSG.

— Jestem pod wrażeniem, że w ogóle o to wystąpiłaś — powiedział szczerze. — Czy cię… chciałem powiedzieć, czy się dostałaś?

Skinęła głową.

— Tak… z trudem. Dostałam się, ale zaledwie. Powiedzieli, że gdybym uzyskała tylko trochę lepszy wynik, nie byłoby żadnego problemu.

Najwyraźniej to wspomnienie było dla niej bolesne. Sprawiała wrażenie niezdecydowanej, jak gdyby odczuwała pokusę, by zmienić temat. Potrząsnęła głową.

— Potem powiedzieli mi, że woleliby, żebym wróciła na Garth. Stwierdzili, że powinnam zająć się nauczaniem. Otwarcie mi oznajmili, że tutaj będę bardziej użyteczna.

— Oni? Kim są ci „oni”, o których mówisz?

Gailet skubała nerwowo futro na zewnętrznej stronie swego ramienia. Zauważyła, co robi, i nakazała obu rękom spocząć nieruchomo na kolanach.

— Urząd Wspomagania — powiedziała cicho.

— Ale… ale co oni mają do powiedzenia w sprawie przyznawania stanowisk nauczycielskich albo i wyboru przez kogoś zawodu, skoro już o tym mowa?

Spojrzała na niego.

— Mają mnóstwo do powiedzenia, Fiben, jeśli uważają, że stawką jest genetyczny postęp neoszympansów lub neodelfinów. Na przykład mogą ci zabronić zostać astronautą, z obawy, że twoja cenna plazma może ulec napromieniowaniu. Mogą też uniemożliwić ci wybranie zawodu chemika z obawy przed nieprzewidzianymi mutacjami.

Wzięła w palce kawałek słomy i kręciła nim powoli.

— Och, mamy znacznie więcej praw niż inne gatunki podopieczne. Wiem o tym. Wciąż to sobie powtarzam.

— Zdecydowali jednak, że twoje geny są bardziej potrzebne na Garthu — spróbował odgadnąć cichym głosem Fiben. Skinęła głową.

— To zależy od liczby punktów. Gdybym uzyskała naprawdę dobry wynik na egzaminie do OSG, wszystko byłoby w porządku. Garstkę szymów tam przyjmują. Ja jednak byłam na granicy, więc zamiast tego dali mi tę cholerną białą kartę — jak gdyby był to jakiś rodzaj nagrody pocieszenia albo może hostia do jakiegoś sakramentu — i wysłali mnie z powrotem na rodzinną planetę, biedny, stary Garth. Wygląda na to, że moim raison d’etre są dzieci, które urodzę. Cała reszta ma znaczenie marginalne.

Roześmiała się z odrobiną goryczy.

— Do diabła, łamię prawo już od miesięcy, przez to tylko, że narażam swe życie i macicę w tej rebelii. Nawet gdybyśmy wygrali — marne szansę — mogłabym dostać wielki, gruby medal od TAASF, może nawet urządziliby na moją cześć paradę z rzucaniem wstążkami, ale to nic by nie zmieniło. Kiedy cała zabawa by się skończyła, Urząd Wspomagania i tak wsadziłby mnie do kicia!

— Och, Goodall — westchnął Fiben. Osunął się w dół, oparty plecami o chłodne kamienie. — Ale ty nie, chciałem powiedzieć, że jeszcze nie…

— Nie wydałam potomstwa? Trafne spostrzeżenie. Jedną z nielicznych zalet bycia samicą z białą kartą jest to, że mogę wybrać na ojca każdego z niebieską lub wyższą kartą, a także zdecydować o czasie, pod warunkiem, że będę miała troje lub więcej potomstwa, zanim skończę trzydziestkę. Nie muszę go nawet sama wychowywać! — ponownie dał się słyszeć ostry, gorzki śmiech. — Do diabła, połowa szymskich grup małżeńskich na Garthu ogoliłaby się na łyso, żeby zdobyć prawo adopcji jednego z moich dzieci.

Mówi o swojej sytuacji, jakby była taka okropna — pomyślał Fiben. — A przecież na całej planecie z pewnością nie ma nawet dwudziestu szymów tak wysoko cenionych przez Urząd. Dla członka podopiecznego gatunku to najwyższy zaszczyt.

Niemniej, może jednak ją rozumiał. Wróciła do domu, na Garth, wiedząc jedno: bez względu na to jak błyskotliwa będzie jej kariera, jak wielkie osiągnięcia, zwiększą one tylko dodatkowo wartość jej jajników… sprawią, że bolesne, inwazyjne wizyty w Banku Plazmy staną się częstsze, a nacisk, by donosiła jak najwięcej potomstwa we własnej macicy, ulegnie zwiększeniu.

Propozycje przyłączenia się do grup małżeńskich lub wstąpienia w związek dwuosobowy otrzymywałaby automatycznie. Łatwo. Zbyt łatwo. Nie miała sposobu, by sprawdzić, czy grupa pragnie jej dla niej samej. Samotni zalotnicy zwracaliby na nią uwagę ze względu na status, jaki przyniosłoby zostanie ojcem jej dziecka.

Dochodziła też zazdrość. Potrafił zrozumieć, co czuje Gailet. Szymy rzadko potrafiły dobrze ukrywać uczucia, szczególnie zawiść. Niektóre z nich okazywały ją brutalnie i bez ogródek.

— Irongrip miał rację — przyznała Gailet. — Dla szena musi to wyglądać inaczej. Potrafię zrozumieć, że samcowi szyma biała karta sprawiałaby kupę uciechy. Ale szymce? I to takiej, która ma ambicje i chciałaby sama coś osiągnąć? — Odwróciła wzrok.

— Cóż… — Fiben starał się wymyślić coś, co mógłby powiedzieć, w tej chwili jednak był w stanie tylko siedzieć bez ruchu, czując się jak tępak. Być może, któregoś dnia, jeden z jego późnych prawnuków mógłby się stać na tyle inteligentny, by znaleźć właściwe słowa, wiedzieć, jak pocieszyć kogoś, kto pogrążył się w goryczy tak głęboko, że już nawet nie pragnął pocieszenia.

Ten bardziej zaawansowany w procesie Wspomagania neoszym, oddalony w jego łańcuchu od Fibena o kilkadziesiąt pokoleń, mógłby być wystarczająco inteligentny. Fiben wiedział, że on taki nie jest. Był tylko małpą.

— Hmm — kaszlnął. — Pamiętam, jak kiedyś na wyspie Ciimar, to musiało być, zanim jeszcze wróciłaś na Garth. Zaczekaj. Dziesięć lat temu? Ifni! Byłem chyba dopiero na pierwszym roku… — westchnął. — Tak czy inaczej w tamtym roku całą wyspę ogarnęło podniecenie, gdy przybył Igor Patterson, by dać wykład i występ na uniwersytecie.

Głowa Gailet uniosła się lekko.

— Igor Patterson? Ten perkusista? Fiben skinął głową.

— A więc słyszałaś o nim? Uśmiechnęła się sarkastycznie.

— A kto nie słyszał? On jest… — Gailet rozłożyła ręce i pozwoliła im opaść, z wewnętrznymi powierzchniami dłoni skierowanymi ku górze. — Jest cudowny.

To trafnie określało sprawę. Igor Patterson był najlepszy.

Deszczowy taniec był tylko jednym z aspektów miłości, jaką neoszympansy żywiły do rytmu. Perkusja była ich ulubioną formą muzyki, od malowniczych, staroświeckich obszarów rolniczych na Hermesie aż po wyrafinowane wieże Ziemi. Nawet we wczesnych dniach — gdy szymy były jeszcze zmuszone do noszenia na piersiach wyposażonych w klawiatury monitorów, by w ogóle być w stanie mówić — nawet wtedy ich gatunek uwielbiał rytm.

Mimo to wszyscy najwięksi perkusiści na Ziemi i jej koloniach byli ludźmi. Dopóki nie zjawił się Igor Patterson.

On był pierwszy. Pierwszy szym ze znakomitą koordynacją palców, delikatnym wyczuciem rytmu i zwykłą zuchwałością, które zapewniły mu miejsce wśród najlepszych. Szym słuchający jak Patterson gra „Ciash Ceramic Lightning” nie tylko odczuwał przyjemność, lecz również nie posiadał się z dumy. Dla wielu sam fakt jego istnienia oznaczał, że szymy zbliżają się nie tylko do tego, co chciał z nich uczynić Urząd Wspomagania, lecz również tego, czym same chciały się stać.

— Fundacja Cartera wysłała go na tournee po koloniach — ciągnął Fiben. — Po części była to kurtuazja w stosunku do dalej leżących skupisk szymów, rzecz jasna jednak miał też podzielić się z nami odrobiną swego szczęścia.

Gailet żachnęła się, słysząc o tym oczywistym fakcie. Rzecz jasna, Patterson miał białą kartę. Szymscy członkowie Urzędu Wspomagania obstawaliby przy tym, nawet gdyby nie był też tak cudownie czarującym, inteligentnym i przystojnym egzemplarzem neoszympansa, jak tylko można było sobie tego życzyć.

Fiben sądził, że wie, co jeszcze pomyślała Gailet. Dla samca biała karta nie stanowiłaby większego problemu — po prostu jedna, długa zabawa.

— Założę się — powiedziała. Fiben odniósł wrażenie, że wykrywa w jej głosie wyraźny ton zazdrości.

— Aha. No więc, szkoda, że ciebie tam nie było, kiedy się zjawił, by dać koncert. Ja byłem jednym ze szczęściarzy. Moje miejsce znajdowało się daleko z tyłu i z boku. Tak się złożyło, że byłem tej nocy paskudnie przeziębiony. Miałem cholerne szczęście.

— Co? — brwi Gailet zetknęły się ze sobą. — Co to ma wspólnego… Och — spojrzała na niego ze zmarszczonymi brwiami i zaciśniętymi szczękami. — Och. Rozumiem.

— Założę się, że rozumiesz. Klimatyzację nastawiono na maksimum, ale mówili mi, że mimo to aromat był przytłaczający. Musiałem siedzieć pod dmuchawami i drżeć z zimna. Cholera, mało brakowało, żebym umarł…

— Czy przejdziesz do rzeczy? — Wargi Gailet stały się cienką linią.

— No więc, jak niewątpliwie się domyśliłaś, w jakiś sposób prawie wszystkie mieszkające na wyspie szymki z zieloną czy niebieską kartą, które akurat miały ruję, zdobyły bilet na koncert. Żadna z nich nie użyła dezodorantu. W większości przyszły mając całkowitą zgodę swych grupowych mężów. Umalowały się płomienną różową szminką, licząc, że może jak raz się uda…

— Wyobrażam to sobie — powiedziała Gailet. Fiben zastanowił się, czy przez krótką chwilę — gdy przed jej oczyma stanęła ta scena — nie powrócił na jej usta nieśmiały uśmiech. Jeśli nawet tak było, to jedynie na moment zmąciło to jej srogą, zasępioną minę. — I co się stało?

Fiben przeciągnął się i ziewnął.

— A czego byś się spodziewała? Rzecz jasna, rozpętała się orgia. Opadła jej żuchwa.

— Naprawdę? Na uniwersytecie?

— Tak jak tu siedzę.

— Ale…

— Och, przez pierwszych kilka minut wszystko było w porządku. Mówię ci, stary Igor naprawdę grał tak dobrze, jak mówi fama. Daję słowo. Widownia robiła się coraz bardziej podniecona. Nawet grupa akompaniująca to czuła. Potem wszystko tak jakby wyrwało się spod kontroli.

— Ale…

— Pamiętasz starego profesora Olvfinga, z Katedry Tradycji Terrageńskich? No wiesz, starszy szym noszący monoki? Spędzał wolny czas na organizowaniu poparcia dla ustawy o szymskiej monogamii.

— Tak, znam go — skinęła głową z szeroko rozwartymi oczyma. Fiben wykonał gest obiema rękami.

— Nie! Publicznie? Profesor Olvfing?

— Z panią dziekan skubanego Kolegium Dietetyki, ni mniej, ni więcej.

Gailet wydała z siebie ostry dźwięk. Odwróciła się na bok, z ręką przyciśniętą do piersi. Wydawało się, że dopadł ją nagły atak czkawki.

— Oczywiście wyłączna żona Olvfinga wybaczyła mu później. W przeciwnym razie utraciłaby go na rzecz dziesięcioosobowej grupy, której członkowie powiedzieli, że podobał im się jego styl.

Gailet klepnęła się w pierś, kaszląc. Odwróciła się jeszcze dalej od Fibena, potrząsając gwałtownie głową.

— Biedny Igor Patterson — ciągnął Fiben. — Miał, rzecz jasna, własne problemy. Jako bramkarzy zatrudniono niektórych chłopaków z drużyny futbolowej. Kiedy sytuacja zaczęła się wymykać spod kontroli, spróbowali użyć gaśnic. Wszystko zrobiło się od tego śliskie, ale to nikomu zbytnio nie przeszkadzało.

Gailet zakasłała głośniej.

— Fiben…

— Naprawdę szkoda — medytował na głos. — Igor dopiero wciągał się w porządny bluesowy riff. Zdrowo walił w te skóry. Wybijał taki rytm, że byś nie uwierzyła. Bawiłem się świetnie… dopóki ta czterdziestoletnia szymka, naga i śliska jak delfin, nie spadła na niego z krokwi.

Gailet zgięła się w pół, trzymając się za brzuch. Wyciągnęła rękę, by błagać o litość.

— Przestań, proszę… — szepnęła słabym głosem.

— Dzięki Bogu, że wpadła z bęben z drutem. Wydostanie się zajęło jej tyle czasu, że biedny Igor zdążył uciec tylnym wyjściem, choć tłuszcza deptała mu po piętach.

Przewróciła się na bok. Jej twarz była tak czerwona i przekrwiona, że przez chwilę Fiben odczuwał niepokój. Pohukiwała, waląc rękoma w podłogę. Łzy płynęły strumieniami z jej oczu. Przetoczyła się na drugi bok, wstrząsana salwami śmiechu.

Fiben wzruszył ramionami.

— I to wszystko wywołał już pierwszy numer Pattersona — jego własna, cholerna wersja hymnu narodowego! Szkoda. Nie udało mi się usłyszeć jego wariacji na temat „Inagadda Da Vita”. Kiedy jednak teraz się nad tym zastanowię — westchnął raz jeszcze — to może to i lepiej.


Prąd wyłączano o godzinie 20, nie czyniąc wyjątków dla więzień. Przed zachodem słońca rozszalał się wicher. Wkrótce stukotał już żaluzjami ich małego okna. Dął znad oceanu i przyniósł ze sobą ciężki zapach soli. Z oddali dobiegły ciche grzmoty wczesnoletniej burzy.

Spali zwinięci na swych kocach, tak blisko siebie, jak na to pozwalały ich łańcuchy. Zwrócili się ku sobie głowami, by słyszeć swe oddechy w ciemności. Drzemiąc wciągali w siebie łagodną woń kamienia i stęchły zapach słomy, wypuszczali na zewnątrz ciche pomruki wywołane snami.

Dłonie Gailet wykonywały drobne, konwulsyjne poruszenia, jak gdyby w rytmie jakiejś wyśnionej ucieczki. Jej łańcuchy pobrzękiwały cicho.

Fiben leżał bez ruchu, mrugał jednak od czasu do czasu powiekami. Jego oczy otwierały się niekiedy i zamykały, choć nie było w nich światła świadomości. Czasami wciągał powietrze i zatrzymywał je przez dłuższy moment, zanim wreszcie wypuścił oddech.

Nie dosłyszeli niskiego, brzęczącego dźwięku, który dobiegał z korytarza, ani nie dostrzegli światła, które wpadło do ich celi przez szpary w drewnianych drzwiach. Rozległo się szuranie stóp oraz trzask uderzeń szponów o kamienie.

Gdy w zamku szczęknęły klucze, Fiben poderwał się, przetoczył na bok i usiadł. Potarł oczy kostkami dłoni. Zawiasy skrzypnęły. Gailet uniosła głowę. Użyła dłoni, by osłonić oczy przed ostrym blaskiem dwóch lamp trzymanych na wysokich tyczkach.

Fiben kichnął. Poczuł zapach lawendy i piór. Kilka szymów w kombinezonach zapinanych na zamki błyskawiczne podniosło ich siłą na nogi. Rozpoznał gruby głos dowódcy ich strażników, Irongripa.

— Wy dwoje lepiej bądźcie grzeczni. Macie ważnych gości.

Fiben zamrugał, próbując przyzwyczaić oczy do światła. Wreszcie zdołał dostrzec małą grupę pierzastych czworonogów — wielkich kuł białego puchu przyozdobionych wstęgami i szarfami. Dwa z nich trzymały w rękach drągi, z których zwisały jasne latarnie. Reszta stała, świergocząc, wokół czegoś, co wyglądało jak krótka tyczka zakończona wąskim pomostem. Na tej grzędzie stał ptak o bardzo szczególnym wyglądzie.

On również ustrojony był jaskrawymi wstążkami. Wielki, dwunożny Gubru przestępował nerwowo z jednej nogi na drugą. Mogło to być wywołane sposobem, w jaki światło padało na upierzenie nieziemca, lecz jego ubarwienie wydawało się bogatsze i bardziej lśniące niż zwykły białawy odcień. Przypominało to coś Fibenowi, jak gdyby widział już gdzieś tego najeźdźcę, lub innego, podobnego do niego.

Czemu, u diabła, ten stwór wałęsa się po nocy? — zastanowił się Fiben. — Myślałem, że one tego nie znoszą.

— Okażcie stosowny szacunek czcigodnym starszym, członkom wielkiego klanu Gooksyu-Gubru! — rozkazał ostrym tonem Irongrip, trącając łokciem Fibena.

— Już ja okażę sukinsynowi szacunek — Fiben wydał nieelegancki, gardłowy odgłos i zebrał flegmę.

— Nie! — krzyknęła Gailet. Złapała go za rękę i zaczęła szeptać nagląco: — Fiben, nie! Proszę. Zrób to dla mnie. Rób wszystko dokładnie tak jak ja.

Jej brązowe oczy pełne były błagania. Fiben przełknął ślinę.

— Niech ci będzie, Gailet.

Odwróciła się z powrotem w stronę Gubru i skrzyżowała ramiona na klatce piersiowej. Fiben naśladował ją, nawet gdy pokłoniła się nisko.

Galakt spojrzał na nich, najpierw jednym wielkim, nie mrugającym okiem, a potem drugim. Przesunął się na jeden z końców grzędy, zmuszając trzymających ją do zmiany pozycji celem zachowania równowagi. Wreszcie zaczął ćwierkać, wydając z siebie serię ostrych, urywanych skrzeknięć.

Ze strony czworonogów nadbiegł niezwykły, kołyszący się akompaniament, który wznosił się i opadał. Brzmiało to mniej więcej jak:

— Zuuun.

Jeden z przybocznych Kwackoo wystąpił z grupy spokojnym krokiem. Na łańcuchu na szyi miał zawieszony jaskrawy, metaliczny dysk. Z generatora głosu wydobyło się niskie, urywane tłumaczenie na anglic.

		— Zostało osądzone… osądzone w honorze
		osądzone w poprawności…
		Że nie pogwałciliście…
		nie złamaliście…
		Zasad postępowania… zasad wojny.
		Zuuun.

		— Osądzamy, że Jest właściwe… odpowiednie…
		stosowne wziąć poprawkę na dziecięcy status
		Miłosiernie dać wiarę… uwierzyć…
		że walczyliście o sprawę swych opiekunów.
		Zuuun.

		— Dotarło do naszej uwagi… świadomości…
		wiedzy, że macie status
		Pierwszych w swym strumieniu genetycznym… potoku rasy.
		gatunku w tym miejscu i czasie.
		Zuuun.

		— W związku z tym proponujemy… zamierzamy…
		raczymy zaszczycić was
		Zaproszeniem… błogosławieństwem…
		szansą na zasłużenie na łaskę reprezentacji.
		Zuuun.

		— Jest to zaszczyt… dobrodziejstwo…
		chwała zostać wybranym,
		By odkryć… przeniknąć…
		stworzyć przyszłość własnego gatunku.
		Zun!


W tym miejscu ptak skończył równie nagle, jak zaczął.

— Pokłoń się drugi raz! — ostrzegła Gailet szeptem.

Zgiął się w pół ze skrzyżowanymi ramionami tak, jak mu zademonstrowała. Gdy ponownie podniósł wzrok, mała grupa nieziemskich ptaszysk odwróciła się i ruszyła ku drzwiom. Grzędę opuszczono, lecz mimo to wysoki Gubru, aby przez nie przejść, musiał się pochylić, rozpościerając pierzaste ramiona, by utrzymać równowagę. Irongrip podążył za nim. W pożegnalnym spojrzeniu nadzorowanego widać było czystą nienawiść.

Fibenowi dzwoniło w głowie. Dał sobie spokój z próbami śledzenia dziwacznego, ceremonialnego dialektu trzeciego galaktycznego, w którym przemawiał ptak, już po pierwszej frazie. Nawet tłumaczenie na anglic było niemal niemożliwe do zrozumienia. Ostre światła przygasły, gdy procesja oddaliła się korytarzem z szemraniem gdaczącego bełkotu. W półmroku, który zostawiła za sobą, Fiben i Gailet odwrócili się i spojrzeli na siebie.

— No więc, kto to u diabła był? — zapytał Fiben. Gailet zmarszczyła brwi.

— Suzeren. Jeden z ich trzech przywódców. O ile nie jestem w błędzie — a bardzo łatwo mogę się pomylić — był to Suzeren Poprawności.

— To mi bardzo dużo mówi, Gailet. Czym, na koło ruletki Ifni, jest Suzeren Poprawności?

Gailet zbyła jego pytanie machnięciem ręki. Jej czoło zmarszczyło się pod wpływem głębokiej koncentracji.

— Dlaczego przyszedł do nas, a nie nas zaprowadzono do niego? — zastanawiała się na głos, choć z pewnością nie pytała Fibena o opinię. — I dlaczego spotkał się z nami w nocy? Czy zauważyłeś, że nie zaczekał nawet, by usłyszeć, czy akceptujemy jego propozycję? Zapewne czuł się zobowiązany zasadami poprawności, by złożyć nam ją osobiście, lecz odpowiedź jego przyboczni mogą otrzymać później.

— Odpowiedź na co? Jaką propozycję? Gailet, nie mogłem nawet pojąć…

Szymka zamachała jednak tylko nerwowo obiema rękami.

— Nie teraz. Muszę się zastanowić, Fiben. Daj mi kilka minut.

Podeszła z powrotem do ściany i usiadła na słomie, zwrócona twarzą w stronę kamienia. Fiben podejrzewał, że zanim skończy, upłynie zdecydowanie więcej czasu niż kilka minut.

Ale masz do nich szczęście — pomyślał. — Zasługujesz na coś takiego, jeśli się zakochujesz w genialnej…

Mrugnął powiekami. Potrząsnął głową.

Że co takiego?

Jednakże jakieś poruszenie w korytarzu przeszkodziło mu w dokonaniu analizy jego własnej, nieoczekiwanej myśli. Do celi wszedł szym niosący naręcze słomy oraz zwinięte sztuki ciemnobrązowego materiału. Ładunek zakrywał twarz niskiego neoszympansa. Dopiero, gdy go opuścił, Fiben zauważył, że była to ta sama szymka, która wpatrywała się w niego przedtem. Ta, która wydawała mu się tak dziwnie znajoma.

— Przyniosłam wam trochę świeżej słomy i parę dodatkowych kocy. Noce są jeszcze dość zimne. Skinął głową.

— Dziękuję.

Nie spojrzała mu w oczy. Odwróciła się i ruszyła z powrotem ku drzwiom. Poruszała się z gibką gracją widoczną wyraźnie nawet pod wybrzuszającym się kombinezonem.

— Zaczekaj! — odezwał się nagle Fiben.

Zatrzymała się, wciąż zwrócona w stronę drzwi. Fiben podszedł do niej tak blisko, jak na to pozwalały ciężkie łańcuchy.

— Jak masz na imię? — zapytał cicho, nie chcąc niepokoić Gailet w jej narożniku.

Barki szymki były pochylone. Nagle była odwrócona od niego.

— Jestem… — jej głos brzmiał cicho. — Niektórzy nazywają mnie Sylvie…

Nawet obracając się szybko, gdy wychodziła przez drzwi, poruszała się jak tancerka. Rozległ się szczęk kluczy, po czym dały się słyszeć szybkie kroki oddalające się korytarzem.

Fiben wbił wzrok w zamknięte drwi.

— No nie. Niech się stanę wnukiem zwierzokształtnej małpy. Odwrócił się i skierował z powrotem pod ścianę, gdzie siedziała, mrucząc do siebie, Gailet. Nachylił się, by narzucić jej koc na plecy, po czym ruszył do własnego kąta celi i zwalił się na stos słomy o słodkim zapachu.



55. Uthacalthing

Pieniste algi unosiły się na płyciznach, gdzie nieliczne, małe, miejscowe ptaki o szczudłowatych nogach poszukiwały na oślep owadów. Gęsto rosnące rośliny tworzyły kępy wyznaczające granice okolicznych stepów.

Ślady stóp wiodły od brzegów małego jeziorka aż do pobliskiego, porośniętego zaroślami stoku. Jedno spojrzenie na pozostawione w błocie tropy wystarczyło Uthacalthingowi, by stwierdzić, że ten, kto je zostawił, kroczył z palcami stóp zwróconymi do środka. Wyglądało na to, że posuwał się na trzech nogach.

Tymbrimczyk podniósł szybko wzrok, gdy kącikiem oka dostrzegł błysk błękitu — ten sam, który zaprowadził go w to miejsce. Spróbował skupić wzrok na słabym migotaniu, zniknęło jednak, zanim zdążył je zlokalizować.

Przyklęknął, by zbadać odciski pozostawione w błocie. Na jego twarzy wykwit! uśmiech, gdy zmierzył je dłońmi. Cóż za piękne ślady! Trzecia stopa znajdowała się nieco na zewnątrz pozostałych i jej odciski były znacznie mniejsze. Wyglądało to zupełnie tak, jakby jakieś dwunożne stworzenie przeszło od jeziora w zarośla, opierając się na lasce o tępym zakończeniu.

Uthacalthing podniósł leżącą na ziemi gałąź, zawahał się jednak przed zatarciem śladów.

Czy mam je zostawić? — zastanowił się. — Czy naprawdę koniecznie trzeba je ukrywać?

Potrząsnął głową.

Nie. Jak mówią ludzie, nie zmienia się planów w trakcie gry.

Odciski stóp zniknęły, gdy Uthacalthing zamiótł gałęzią w obie strony. Kiedy już kończył, usłyszał za sobą ciężkie kroki oraz odgłos łamania zarośli. Odwrócił się i ujrzał Kaulta, który wyłonił się zza zakrętu wąskiej, wydeptanej przez zwierzynę ścieżki prowadzącej do małego jeziorka na prerii. Glif, luminanu, zawisł w powietrzu i rzucił się na wielką, ozdobioną grzebieniem głowę niczym jakiś sfrustrowany pasożytniczy owad poszukujący z brzęczeniem miękkiego miejsca, którego nigdy jakoś nie mógł znaleźć.

Korona Uthacalthinga była obolała, niczym przeciążony mięsień. Pozwolił, by lurmnanu obijało się o prostoduszną niewzruszoność Kaulta jeszcze przez minutę, zanim przyznał się do porażki. Wciągnął pokonany glif z powrotem w siebie i upuścił gałąź na ziemię.

Thennanianin nie patrzył zresztą na teren. Jego uwaga skupiona była na małym instrumencie spoczywającym na jego szerokiej dłoni.

— Zaczynam coś podejrzewać, mój przyjacielu — powiedział Kault, gdy znalazł się obok Tymbrimczyka.

Uthacalthing poczuł, jak krew napłynęła gwałtownie do tętnic z tyłu jego szyi.

Czyżby wreszcie? — zadał sobie pytanie.

— Mianowicie co, mój kolego?

Kault złożył instrument i schował go w jednej z licznych kieszeni swej szaty.

— Są pewne znaki… — trzepał grzebieniem. — Słuchałem niezakodowanych transmisji Gubru. Wygląda na to, że dzieje się coś dziwnego.

Uthacalthing westchnął. Nie, jednotorowy umysł Kaulta skupił się całkowicie na innym temacie. Nie było sensu próbować odciągnąć go od niego za pośrednictwem subtelnych wskazówek.

— Co nowego kombinują najeźdźcy? — zapytał.

— Cóż, przede wszystkim, odbieram znacznie mniej podekscytowanych komunikatów militarnych. Wydaje się, że Gubru, którzy w ostatnich dniach i tygodniach wdawali się w tak wiele potyczek na małą skalę w górach, nagle przestali to robić. Pamiętasz na pewno, że zastanawialiśmy się obaj, dlaczego poświęcają tak wiele wysiłku na stłumienie tego, co musiało być ruchem partyzanckim o raczej niewielkim zakresie.

W gruncie rzeczy Uthacalthing był prawie całkiem pewien, że zna powód gorączkowego przypływu aktywności Gubru. Sądząc z tego, co obaj byli w stanie wspólnie wywnioskować, wyglądało na to, że najeźdźcy bardzo gorąco pragnęli coś znaleźć w górach Mulun. Wysłali żołnierzy i uczonych w dziki łańcuch górski z — jak się zdawało — lekkomyślną energią. Najwyraźniej też zapłacili za te wysiłki wysoką cenę.

— Czy potrafisz sobie wyobrazić powód, dla którego walki mogły osłabnąć? — zapytał Kault.

— To, co zdołałem odcyfrować, nie wystarczy, by nabrać pewności. Jedna możliwość to, że Gubru znaleźli już i schwytali to, czego tak rozpaczliwie poszukiwali…

Wątpliwe — pomyślał z przekonaniem Uthacalthing. — Trudno jest wsadzić do klatki ducha.

— Albo też mogli zrezygnować z poszukiwań…

To bardzo prawdopodobne — zgodził się Uthacalthing. Było nieuniknione, że prędzej czy później ptaszyska zorientują się, że zrobiono z nich durniów i zaprzestaną pościgu za senną marą.

— Bądź też — zakończył Kault. — Gubru po prostu stłumili już wszelki opór i zlikwidowali tych, którzy go im stawiali.

Uthacalthing modlił się, by ta ostatnia sugestia nie okazała się prawdziwa. Rzecz jasna, próbując sprowokować nieprzyjaciela do podobnego szału, podejmował między innymi i to ryzyko. Mógł jedynie mieć nadzieję, że jego córka i syn Megan Oneagle nie zapłacili najwyższej ceny za swą rolę w skomplikowanym oszustwie, jakiego dopuścił się w stosunku do złośliwych ptaszysk.

— Hmm — wyraził komentarz. — Czy nie powiedziałeś, że zastanawia cię jeszcze coś innego?

— To — ciągnął Kault — że po pięciu tuzinach dni planetarnych, podczas których nie uczynili absolutnie nic na rzecz tego świata, nagle Gubru zaczęli wydawać oświadczenia, oferując amnestię i zatrudnienie dla dawnych członków Służby Odnowy Ekologicznej.

— Tak? Cóż, może oznacza to tylko, że ustanowili już na dobre swe panowanie i mogą teraz poświęcić odrobinę uwagi ciążącym na nich obowiązkom.

Kault żachnął się.

— Być może. Jednakże Gubru mają naturę księgowych. Rachmistrzów. Brak im poczucia humoru, są samolubni i wiecznie wszystkim się przejmują. Przestrzegają z fanatyczną sztywnością tych aspektów galaktycznej tradycji, które ich interesują, sprawiają jednak wrażenie, że niemal ich nie obchodzi ochrona planet jako światów-wylęgarni, a jedynie krótkoterminowy status ich klanu.

Choć Uthacalthing zgadzał się z tą opinią, uważał, że Kault nie był bynajmniej bezstronnym obserwatorem. Ponadto Thennanianin nie miał raczej prawa oskarżać innych o brak poczucia humoru.

Jedno było jednak oczywiste. Dopóki uwaga Kaulta będzie w podobny sposób zaprzątnięta myślami o Gubru, nie mają sensu próby zwrócenia jego uwagi na ledwo uchwytne znaki i odciski stóp na ziemi.

Wyczuwał, że na prerii wokół niego kłębi się życie. Małe drapieżniki i ich ofiary szukały ukrycia, chowały się w niewielkie nisze i jamy, by przeczekać południe, gdy z nieba spływało gwałtowne gorąco lata i pościgi czy ucieczki kosztowałyby zbyt wiele energii. Pod tym względem rośli Galaktowie nie stanowili wyjątku.

— Chodź — powiedział Uthacathing. — Słońce stoi wysoko. Musimy znaleźć ocienione miejsce na odpoczynek. Widzę trochę drzew po drugiej stronie tej wody.

Kault podążył za nim bez komentarza. Wydawało się, że nie przeszkadzają mu drobne meandry ich trasy, dopóki odległe góry z dnia na dzień stawały się w dostrzegalny sposób coraz bliżej. Turnie o białych wierzchołkach były już teraz czymś więcej niż niewyraźną linią na horyzoncie. Mogły upłynąć tygodnie, zanim do nich dotrą, i dłuższy, trudny do określenia czas, nim odnajdą drogę prowadzącą przez nieznane im przełęcze do Sindu. Thennanianie byli jednak cierpliwi, o ile odpowiadało to ich celom.

Gdy Uthacalthing znalazł dla nich schronienie pod nazbyt gęstą kępą skarłowaciałych drzew, nie dostrzegł żadnych niebieskich błysków, choć na wszelki wypadek miał oczy otwarte. Niemniej wydało mu się, że za pośrednictwem swej korony wykennował dotknięcie dzikiej radości płynącej z jakiegoś umysłu ukrywającego się na stepie. Umysł ten należał do czegoś wielkiego, sprytnego i dobrze mu znanego.

— Jestem w istocie uważany za coś w rodzaju eksperta od Terran — powiedział w chwilę później Kault, gdy rozpoczęli konwersację pod osłoną sękowatych gałęzi. Małe owady brzęczały w pobliżu szczelin oddechowych Thennanianina, lecz gdy tylko się zbliżały, podmuchy powietrza odrzucały je do tyłu. — To, plus moja znajomość ekologii, zdobyło mi przydział na tę planetę.

— Nie zapominaj o swoim poczuciu humoru — dodał z uśmiechem Uthacalthing.

— Tak — grzebień Thennanianina nadął się w geście stanowiącym odpowiednik skinięcia głową. — W domu uważano mnie za nadzwyczaj zabawnego. Akurat taki tym, jakiego potrzeba do kontaktów z dzikusami i tymbrimskimi chochlikami — zakończył szybką serią niskich, chrapliwych oddechów. Z pewnością celowo udawał, gdyż Thennanianie nie posiadali odruchu śmiechu jako takiego.

Nieważne — pomyślał Uthacalthing. — Jak na thennański zmysł humoru było to całkiem niezłe.

— Czy miałeś wcześniej wiele bezpośrednich doświadczeń z Ziemianami?

— O tak — odrzekł Kault. — Byłem na Ziemi. Miałem szczęście spacerować po jej deszczowych lasach i oglądać jej niezwykłe, różnorodne formy życia. Spotkałem neodelfiny i wieloryby. Choć moi ziomkowie wierzą, że ludzie w żadnym wypadku nie powinni zostać uznani za w pełni rozwiniętych i bardzo by im się przydało jeszcze kilka tysiącleci nabierania szlifu pod odpowiednim przewodnictwem, muszę przyznać, że ich świat jest piękny, a ich podopieczni obiecujący.

Jednym z powodów, dla których Thennanianie brali udział w obecnej wojnie, była nadzieja, że zagarną dla swego klanu wszystkie trzy ziemskie gatunki za pośrednictwem przymusowej adopcji — „dla własnego dobra Terran”, rzecz jasna. Niemniej — uczciwie mówiąc — było też oczywiste, że wśród samych Thennanian istnieją na tym tle podziały. Stronnictwo Kaulta, na przykład, wolało trwającą dziesięć tysięcy lat kampanię perswazji, która miała drogą „miłości” nakłonić Ziemian, by poddali się adopcji dobrowolnie.

Nie ulegało wątpliwości, że owo ugrupowanie nie dominowało w obecnym rządzie.

— Ponadto, rzecz jasna, poznałem kilku Ziemian w ramach służby w Galaktycznym Instytucie Migracji, podczas ekspedycji mającej na celu negocjacje z Fah’fah’n*fah.

Korona Uthacalthinga eksplodowała w wirze srebrzystych witek, otwarcie okazując zaskoczenie. Wiedział, że pełen oszołomienia wyraz jego twarzy jest łatwy do odczytania nawet dla Kaulta, nie dbał jednak o to.

— Uczestniczyłeś… uczestniczyłeś w spotkaniu z wodorodysznymi?

Nie wiedział nawet, w jaki sposób wymówić hiperobcą nazwę, która nie była częścią żadnego usankcjonowanego języka galaktycznego.

Kault zaskoczył go po raz kolejny!

— Fah’fah’n*fah — szczeliny oddechowe Thennanianina ponownie poruszyły się, naśladując śmiech. — Negocjacje odbywały się w subkwadrancie Poul-Kren, niedaleko obszaru, który ludzie nazywają sektorem Oriona.

— To bardzo blisko terrańskich kolonii Kanaan.

— Tak. To jeden z powodów, dla których zaproszono ich do wzięcia udziału w tych rozmowach. Mimo, że te rzadkie spotkania między tlenodysznymi i wodorodysznymi cywilizacjami należą do najbardziej krytycznych i delikatnych w każdej erze, uważano, że należy zaprosić na nie kilku Terran, by zaznajomić ich z tajnikami dyplomacji na wysokim szczeblu.

Musiało być to wywołane stanem zażenowanego zaskoczenia, lecz w tej chwili Uthacalthingowi wydawało się, że naprawdę wykennować coś u Kaulta… ślad czegoś ukrytego głęboko i przyprawiającego Thennanianina o zakłopotanie.

Nie mówi mi wszystkiego — zdał sobie sprawę Uthacalthing. — Istniały inne powody, dla których włączono Ziemian.

Przez miliardy lat pomiędzy dwiema równoległymi, całkowicie od siebie oddzielonymi kulturami utrzymywał się niepewny pokój. Wyglądało to prawie tak, jak gdyby Pięć Galaktyk było w rzeczywistości dziesięcioma, gdyż istniało co najmniej tyle stabilnych światów z atmosferą wodorową, co takich planet jak Carth, Ziemia i Tymbrim. Dwie wstęgi życia — każda z nich obejmująca ogromną liczbę gatunków i form — nie miały ze sobą niemal nic wspólnego. Fah’fah’n*fah nie pragnęli niczego, co składało się ze skał, a ich światy były nazbyt olbrzymie, zimne i ciężkie, by mogli ich pożądać Galaktowie.

Wydawało się też, że wodorodyszni funkcjonują na odrębnym poziomie, czy tempie czasu. Woleli powolne szlaki prowadzące przez hiperprzestrzeń poziomu D, czy nawet zwyczajną przestrzeń pomiędzy gwiazdami — królestwo, którym władała względność — i pozostawiali szybsze międzygwiezdne trasy żyjącym w większym tempie potomkom legendarnych Przodków.

Czasami dochodziło do konfliktów. Ginęły wówczas całe układy i klany. W takich wojnach nie obowiązywały żadne zasady.

Niekiedy nawiązywano wymianę handlową — metale za gazy, czy maszyneria w zamian za niezwykłe rzeczy, których nie można było znaleźć nawet w zapisach Wielkiej Biblioteki.

Istniały okresy, w których jedna czy druga cywilizacja porzucała całe ramiona spiralne. Galaktyczny Instytut Migracji organizował te potężne przesiedlenia dla istot tlenodysznych mniej więcej co sto milionów lat. Oficjalnym powodem był zamiar pozwolenia wielkim połaciom gwiazd na „leżenie odłogiem” na przeciąg ery, by dać ich planetom czas na rozwinięcie nowego, przed rozumnego życia. Niemniej powszechnie wiedziano o innym celu… Było nim oddalenie od siebie wodorowego i tlenowego życia tam, gdzie wzajemne ignorowanie się nie wydawało się już możliwe.

A teraz Kault mówił mu, że niedawno prowadzono negocjacje w sektorze Poul-Kren. I że ludzie brali w nich udział.

Dlaczego nigdy o tym nie słyszałem? — zastanowił się.

Pragnął podążyć za tym wątkiem, nie miał jednak okazji. Kault najwyraźniej nie chciał mówić o tym więcej i wrócił do poprzedniego tematu rozmowy.

— Nadal sądzę, że w gubryjskich transmisjach jest coś nienormalnego, Uthacalthing. Wynika z nich jasno, że przeczesują zarówno Port Helenia, jak i wyspy, wyszukując ziemskich ekspertów od ekologii i Wspomagania.

Uthacalthing uznał, że jego ciekawość może zaczekać, co było dla Tymbrimczyka niełatwą decyzją.

— Cóż, jak sugerowałem przedtem, być może Gubru zdecydowali się wreszcie spełnić swój obowiązek wobec Garthu.

Kault zabulgotał tonem, który — jak wiedział Uthacalthing — oznaczał powątpiewanie.

— Nawet gdyby tak było, potrzebni by im byli ekologowie, po co jednak specjaliści od Wspomagania? Intuicja mówi mi, że wciąż dzieje się coś ciekawego — zakończył Kault. — W ciągu kilku ostatnich megasekund Gubru byli maksymalnie podekscytowani.

Uthacalthing wiedziałby tyle nawet bez ich małego odbiornika i wiadomości przyniesionych na falach eteru. Implikowało to pokazujące się od czasu do czasu błękitne światełko, za którym podążał już od kilku tygodni. Ta migotliwa łuna oznaczała, że tymbrimski schowek dyplomatyczny z pewnością został naruszony. Przynęta, którą pozostawił wewnątrz kopca, wraz z wieloma innymi wskazówkami i tropami, mogła doprowadzić rozumną istotę tylko do jednego wniosku.

Było oczywiste, że dowcip, jaki spłatał Gubru, okazał się dla nich bardzo kosztowny.

Niemniej wszystko co dobre kiedyś się kończy. W tej chwili nawet Grubru musieli się połapać, że wszystko to był tymbrimski trik. Te ptaszyska nie były właściwie głupie. Prędzej czy później musiały odkryć, że w rzeczywistości nie istnieje nic takiego jak „Garthianie”.

Mędrcy powiadają, że posuwanie się w żarcie zbyt daleko może okazać się pomyłką. Czy popełniam błąd, starając się nabrać na ten sam numer Kaulta?

Och, ale w tym przypadku procedura była tak całkowicie odmienna! Oszukanie Kaulta przeradzało się w znacznie powolniejsze, trudniejsze, bardziej osobiste przedsięwzięcie.

A zresztą co innego mogę robić dla zabicia czasu?

— Opowiedz mi więcej o swych podejrzeniach — zwrócił się na głos Uthacalthing do swego towarzysza. — Jestem bardzo zainteresowany.



56. Galaktowie

Wbrew wszelkim oczekiwaniom nowy Suzeren Kosztów i Rozwagi naprawdę zaczął zdobywać punkty. Na jego upierzeniu zaledwie zdążyły uwidocznić się królewskie odcienie stanu kandydackiego, a ponadto wystartował do rywalizacji daleko, daleko za swymi konkurentami, lecz mimo to, gdy tańczył, pozostali suzerenowie byli zmuszeni do bacznej obserwacji i liczenia się z jego dobrze sformułowanymi argumentami.

— Te wysiłki były nierozważne, kosztowne, niemądre — ćwierkał, wirując w delikatnym rytmie. — Zmarnowaliśmy skarb czas i honor na pościg,

gonitwę,

pogoń

za chimerą!

Na korzyść nowego naczelnego biurokraty działało kilka czynników. Szkolił go jego poprzednik — wywołujący głębokie wrażenie zmarły Suzeren Kosztów i Rozwagi. Ponadto przyniósł on ze sobą na to konklawe zestaw wywołujących nie mniejsze wrażenie, stanowiących oskarżenie faktów. Na podłodze leżały rozsypane sześciany danych. Informacje przedstawione przez głównego urzędnika były w gruncie rzeczy druzgocące.

— Nie istnieje możliwość, ewentualność, szansa, by na tym świecie mogła się ukrywać przedrozumna istota ocalała przed Bururallimi! Było to oszustwo, podstęp, diabelski spisek dzikusów i Tymbrimczyków, który miał nas skłonić byśmy

zmarnowali,

roztrwonili,

rozpuścili

nasze bogactwo!

Dla Suzerena Poprawności było to nadzwyczaj upokarzające. W gruncie rzeczy niewiele dzieliło go od katastrofy.

Podczas przerwy, gdy wybierano nowego biurokratycznego kandydata, kapłan i admirał królowali niepodzielnie. Nie było nikogo, kto trzymałby ich w ryzach. Wiedzieli dobrze, że nie jest mądrze podejmować działanie, gdy brakuje głosu trzeciego partnera, który by ich powstrzymywał; jaka istota jednak zawsze postępowała mądrze, gdy usłyszała kuszący zew szansy?

Admirał osobiście udawał się w misje mające na celu wyszukiwanie i niszczenie górskich partyzantów, w pogoni za blichtrem, który zwiększyłby jego osobisty honor.

Kapłan, ze swojej strony, rozkazał budowę kolejnych kosztownych konstrukcji i przyśpieszył dostawę nowej planetarnej Filii Biblioteki.

Było to cudowne interregnum dwuosobowego consensusu. Suzeren Wiązki i Szponu zatwierdzał każdy zakup, a Suzeren Poprawności błogosławił każdą decyzję Żołnierzy Szponu. W góry wysyłano ekspedycję za ekspedycją. Ściśle strzeżeni uczeni poszukiwali bezcennego skarbu.

Popełniono błędy. Dzikusy okazały się diabelsko sprytne w swych zasadzkach i zwierzęcej nieuchwytności. Mimo to nikt by nie narzekał na koszty, gdyby naprawdę znaleźli to, czego szukali. Opłaciłoby im się to, gdyby tylko…

Jednakże oszukano nas, nabrano, zrobiono z nas durniów — pomyślał z goryczą kapłan. Skarb okazał się kłamstwem. Teraz zaś nowy Suzeren Kosztów i Rozwagi wytykał im popełniony błąd bez najmniejszej litości. Biurokrata wykonał wspaniały taniec potępiający brak umiaru. Już w tej chwili zdołał zdominować kilka punktów consensusu — na przykład ten, że nie będzie więcej bezużytecznych pościgów w górach, dopóki nie znajdzie się tańszego sposobu na wyeliminowanie bojowników ruchu oporu.

Upierzenie Suzerena Wiązki i Szponu obwisło z przygnębienia. Kapłan wiedział, jak bardzo musiało to irytować admirała. Obu ich jednak zahipnotyzowała sprawiedliwa prawidłowość Tańca Potępiającego. Dwóch nie mogło przegłosować jednego, gdy ten jeden w tak oczywisty sposób miał rację.

Biurokrata rozpoczął teraz kolejną kadencję, prowadzącą do następnego tańca. Proponował, by porzucono nowe projekty budowlane. Nie miały one nic wspólnego z obroną gubryjskiego panowania nad tym światem. Prace nam nimi rozpoczęto przypuszczając, że uda się odnaleźć owych „Garthian”. Teraz kontynuacja budowy bocznika hiperprzestrzennego oraz kopca ceremonialnego była po prostu bez sensu!

Taniec był potężny i przekonujący. Wspierały go mapy, dane statystyczne oraz tabele pełne liczb. Suzeren Poprawności zdał sobie sprawę, że trzeba coś robić, i to szybko, gdyż w przeciwnym razie ten parweniusz zakończy dzień na pozycji lidera. Było niewyobrażalne, by miało dojść do takiego odwrócenia hierarchii w chwili, gdy zaczęli odczuwać w swych ciałach kłucie stanowiące wstęp do pierzenia!

Nawet pomijając sprawę jego hierarchii, trzeba było też wziąć pod uwagę wiadomość od Władców Grzędy. Zapytania nadsyłane z domu przez królowe i książąt stały się wręcz rozpaczliwe. Czy trójka na Garthu wypracowała już nową, śmiałą linię polityczną? Kalkulacje wskazywały, że ważne było szybkie wyjście z czymś oryginalnym i pełnym wyobraźni, gdyż w przeciwnym razie inicjatywa przejdzie na stale w ręce jakiegoś innego klanu.

Onieśmielała myśl, że los gatunku podąża za tobą w strumieniu poślizgowym.

Mimo całej widocznej finezji i piękna wymuskanych piór nowego biurokraty, łatwo było dostrzec jedną rzecz. Nowemu Suzerenowi Kosztów i Rozwagi brak było głębi i czystości wizji jego zmarłego poprzednika. Suzeren Poprawności wiedział, że żadna znakomita linia polityczna nie wyłoni się ze skąpstwa i krótkowzrocznego redukowania wydatków.

Trzeba było coś zrobić, i to teraz! Kapłan przybrał pozę przeczucia. Rozpostarł szeroko ramiona, demonstrując ich jaskrawe upierzenie. Biurokrata przerwał uprzejmie, być może nawet pobłażliwie, swój taniec i opuścił dziób, na znak, że oddaje mu pole.

Suzeren Poprawności zaczął powoli. Przemieszczał się na grzędzie małymi kroczkami. Kapłan celowo przejął kadencję użytą wcześniej przez swojego adwersarza.

— Choć Garthianie mogą nie istnieć, pozostaje jednak szansa, możliwość, okazja, byśmy użyli ceremonialnego obiektu, który zaplanowaliśmy, zbudowaliśmy, oddaliśmy do użytku takim kosztem.

— Istnieje plan, projekt, pomysł, który może jeszcze

zdobyć

chwałę,

honor,

poprawność

dla naszego klanu.

— Jako sedno, ośrodek, istotę tego planu musimy

poddać

egzaminowi,

inspekcji,

badaniom

podopiecznych dzikusów.

Po drugiej stronie komnaty Suzeren Wiązki i Szponu podniósł wzrok. W oku przygnębionego admirała zalśniło pełne nadziei światło. Kapłan wiedział, że odniósł chwilowe zwycięstwo, a przynajmniej odwlókł sprawę.

Wiele, bardzo wiele w następnych dniach będzie zależało od tego, czy ten nowy, śmiały pomysł okaże się trafny.



57. Athaclena

— Widzisz? — zawołał w dół do niej. — Poruszyło się w ciągu nocy!

Athaclena musiała osłonić dłonią oczy, gdy spoglądała w górę na swego ludzkiego przyjaciela, który siedział na gałęzi drzewa na wysokości ponad trzydziestu stóp nad ściółką leśną. Ciągnął on za zieloną, ulistnioną linę, która opuszczała się ku niemu pod kątem czterdziestu pięciu stopni z jeszcze wyżej położonego miejsca zaczepienia.

— Czy jesteś pewien, że to to samo pnącze, które odciąłeś poprzedniej nocy? — zawołała.

— No jasne! Wlazłem na górę i wylałem litr wody bogatej w chrom — pierwiastek, w którym specjalizuje się akurat to pnącze — w rozwidlenie tamtej gałęzi, daleko nade mną. Sama widzisz, że przyczepiło się na nowo dokładnie w tym miejscu.

Athaclena skinęła głową. Wyczuła otaczającą jego słowa otoczkę prawdy.

— Widzę, Robercie. I teraz w to wierzę.

Musiała się uśmiechnąć. Czasami Robert zachowywał się tak bardzo podobnie do tymbrimskiego młodzieńca — bystry, impulsywny i psotny. Było to, na swój sposób, lekko niepokojące. Obcy powinni się zachowywać w sposób dziwny i niepojęty, ale nie całkiem jak… cóż, chłopcy.

Ale Robert nie jest obcym — pomyślała. — Jest moim małżonkiem.

Zresztą żyła wśród Terran tak długo, że zastanawiała się, czy nie zaczęła myśleć jak jeden z nich.

Czy gdy — jeśli w ogóle do tego dojdzie — wrócę do domu, będę zbijać z tropu wszystkich wokół, przerażając ich i zdumiewając przenośniami? Dziwacznymi, przejętymi od dzikusów poglądami? Czy ta perspektywa mnie pociąga?

W wojnie zapanował zastój. Gubru przestali wysyłać w góry podatne na atak ekspedycje. Ich wysunięte placówki opanował bezruch. Nawet nieustanny warkot bojowych robotów nie docierał w wysoko położone doliny już od z górą tygodnia, ku wielkiej uldze szymskich farmerów i wieśniaków.

Mając teraz trochę więcej czasu, Athaclena i Robert postanowili wziąć sobie jeden dzień wolny, dopóki mają okazję, i spróbować lepiej poznać się nawzajem. Ostatecznie kto mógł wiedzieć, kiedy dojdzie do wznowienia walk? Czy będą jeszcze mieli podobną szansę?

Obojgu zresztą potrzebna była chwila odpoczynku. Nadal nie nadeszła wiadomość od matki Roberta, a los ambasadora Uthacalthinga pozostawał niejasny, choć Athaclena uzyskała przelotny wgląd w plany ojca. Jedyne, co mogła zrobić, to postarać się wykonać swoją część najlepiej jak potrafiła i mieć nadzieję, że Uthacalthing nadal żyje i jest w stanie zrobić resztę.

— No dobrze — zawołała do Roberta. — Zgadzam się. Pnącza można w pewien sposób wytresować. Ale teraz złaź! Ta gałąź wygląda niepewnie.

Robert jednak uśmiechnął się tylko.

— Zejdę na dół na swój własny sposób. Znasz mnie, Clennie. Nie mógłbym się oprzeć podobnej okazji.

Athaclena wytężyła mięśnie. Znowu wyczuła to kapryśne uczucie na krawędziach jego emocjonalnej aury. Nie różniło się ono zbytnio od syulff-kuonn, koronowego kennowania otaczającego młodego Tymbrimczyka delektującego się figlem, który zamierzał spłatać.

Robert szarpnął mocno za pnącze. Wciągnął powietrze, rozszerzając swą klatkę piersiową do stopnia nieosiągalnego dla żadnego Tymbrimczyka, po czym zaczął walić w nią szybko z głuchym odgłosem. Wydał z siebie przeciągłe, zawodzące jodłowanie.

Athaclena westchnęła.

Och. Na pewno składa hołd temu bóstwu dzikusów. Tarzanowi.

Robert odbił się od gałęzi, ściskając pnącze w obu rękach. Zakreślił, z wyciągniętymi, złączonymi nogami, łuk ponad leśną łąką, przelatując tuż nad niskimi krzewami. Krzyknął głośno.

Rzecz jasna, była to jedna z tych rzeczy, które ludzie wynaleźli w ciągu stuleci mroku dzielących pojawienie się inteligencji od odkrycia przez nich nauki. Żaden wychowany na Bibliotece gatunek Galaktów, nawet Tymbrimczycy, nigdy by nie pomyślał o podobnym sposobie transportu.

Zwrot trasy wahadła poprowadził Roberta z powrotem w górę, w kierunku gęstej masy liści i gałązek w połowie wysokości leśnego olbrzyma. Jego jodłowanie umilkło nagle, gdy przemknął z trzaskiem przez listowie i zniknął.

Ciszę przerwał jedynie słaby, ciągły deszcz drobnych szczątków roślinnych. Athaclena zawahała się, po czym zawołała.

— Robercie!

Z wysoko położonego gąszczu nie nadeszła odpowiedź. Nic się w nim nie poruszyło.

— Robercie! Czy nic ci się nie stało? Odpowiedz mi!

Anglickie słowa brzmiały ochryple w jej ustach.

Spróbowała zlokalizować go za pośrednictwem korony. Małe pasma nad jej uszami wyciągnęły się ku przodowi. Tak jest, był tam… mogła też stwierdzić, że cierpi pewien ból.

Pobiegła na drugą stronę łąki, przeskakując nad niskimi przeszkodami. Rozpoczęła się transformacja gheer. Nozdrza dziewczyny rozszerzyły się automatycznie, by wpuścić więcej powietrza. Akcja jej serca uległa trzykrotnemu przyśpieszeniu. W chwili, gdy dobiegła do drzewa, paznokcie na palcach jej rąk i nóg zaczęły już twardnieć. Zrzuciła ze stóp miękkie buty i natychmiast zaczęła się wspinać, szybko znajdując miejsca uchwytu na szorstkiej korze. Wlazła po olbrzymim pniu aż do pierwszego konaru.

Tworzyły tam kępę wszechobecne pnącza, biegnące pod kątem w kierunku grzęzawiska liści, które pochłonęło Roberta. Athaclena sprawdziła moc jednej z lepkich lin, po czym użyła jej, by wdrapać się na następny poziom.

Wiedziała, że powinna uważać z tempem. Bez względu na całą jej tymbrimską szybkość i zdolność przystosowania, jej muskulatura nie była tak silna jak u człowieka, a promieniowanie koronowe nie rozpraszało ciepła równie skutecznie jak gruczoły potowe Terran. Niemniej nie mogła zwolnić. Pędziła z pełną, używaną w nagłych przypadkach prędkością.

W liściastym gąszczu, w którym rozbił się Robert, było mroczno i ciasno. Athaclena mrugnęła i zaczęła węszyć, gdy tylko wkroczyła w ciemność. Zapachy przypominały jej, że jest to dziki świat, a ona nie jest dzikusem czującym się w dziewiczej dżungli jak w domu. Musiała wciągnąć witki, żeby nie zaplątały się w gąszcz. Dlatego właśnie dała się zaskoczyć, gdy coś wysunęło się z mroku i złapało ją mocno.

Nastąpił wypływ hormonów. Wciągnęła powietrze i okręciła się, by uderzyć w napastnika. W ostatniej chwili rozpoznała aurę Roberta, jego bardzo bliski, męski, ludzki odór oraz silne ramiona trzymające ją mocno. Athaclena doświadczyła chwilowego ataku zawrotów głowy, gdy reakcja gheer wyhamowywała ostro.

W tym stanie oszołomienia, gdy wciąż była unieruchomiona przez wywołaną zmianą sztywność, jej poczucie zaskoczenia zwiększyło się w dwójnasób. W tej właśnie chwili Robert zaczął dotykać jej ust swoimi ustami. W pierwszej chwili jego postępowanie wydało się jej bezsensowne i szalone. Później jednak, gdy jej korona rozwinęła się i Athaclena zaczęła znowu odbierać uczucia… nagle przypomniała sobie sceny z ludzkich wideodramatów, przedstawiające ludzkie metody poszukiwania partnerów oraz gry seksualne.

Burza emocji, która przewaliła się nad Athacleną, miała tak gwałtowny i sprzeczny charakter, że dziewczyna jeszcze przez moment stała jak wryta. Mogło być to też po części wywołane swobodną siłą jego uścisku. Dopiero gdy Robert wreszcie wypuścił ją z objęć, Athaclena cofnęła się od niego i wcisnęła w pień potężnego drzewa, dysząc ciężko.

— An… An-thwillathbielna! Naha… Ty… ty blenchuqu! Jak się ośmieliłeś… Cleth-tnub… — zabrakło jej tchu i musiała, dysząc powoli, zaprzestać swych wielojęzycznych przekleństw. Nie wydawało się zresztą, by naruszyły one łagodny wyraz dobrego humoru Roberta.

— Hmm, nie skapowałem wszystkiego, Athacleno. Mój siódmy galaktyczny wciąż jest raczej kiepski, mimo że nad nim pracuję. Powiedz mi, co to takiego… blenchuq?

Athaclena wykonała gest głową, wykręcając ją w sposób, który stanowił tymbrimski ekwiwalent poirytowanego wzruszenia ramion.

— Mniejsza o to! Powiedz mi natychmiast! Czy jesteś poważnie ranny? A jeśli nie, to dlaczego zrobiłeś to, co przed chwilą zrobiłeś? A po trzecie powiedz mi, dlaczego nie miałabym cię ukarać za to, że oszukałeś mnie i napadłeś w taki sposób!

Robert rozwarł szerzej oczy.

— Och, nie traktuj tego aż tak poważnie, Clennie. Doceniam sposób, w jaki przybiegłaś mi na ratunek. Byłem chyba jeszcze trochę oszołomiony i poniosło mnie z radości, że cię zobaczyłem.

Nozdrza Athacleny rozwarły się. Jej witki zafalowały, przygotowując nie wiedziała jaki zgryźliwy glif. Robert najwyraźniej to wyczuł. Podniósł rękę.

— Dobrze. Dobrze. Po kolei. Nie jestem poważnie ranny, tylko lekko podrapany. Właściwie, to było całkiem fajne.

Robert wymazał swój uśmiech, ujrzawszy wyraz jej twarzy.

— Hmm, co do pytania numer dwa, przywitałem cię w ten sposób, ponieważ jest to pospolity ludzki rytuał zalotów i czułem silną motywację, by wykonać go z tobą, choć przyznaję, że mogłaś go nie zrozumieć.

Athaclena zmarszczyła brwi. Jej witki podwinęły się pod wpływem zakłopotania.

— I wreszcie — Robert westchnął. — Nie przychodzi mi do głowy żaden powód, dla którego nie miałabyś mnie ukarać za moje zapędy. Jest to twoim przywilejem, podobnie jak przywilejem każdej ludzkiej kobiety byłoby złamać rękę za to, że dobierałem się do niej bez pozwolenia. Nie wątpię też, że potrafiłabyś to zrobić. Jedyne, co mogę powiedzieć na swoją obronę, to to, że złamana ręka jest niekiedy dla młodego ludzkiego mela ryzykiem zawodowym. W połowie przypadków zaloty nie mogą się właściwie zacząć, dopóki facet nie zrobi czegoś impulsywnego. Jeśli prawidłowo odczytał wskazówki, fem się to spodoba i nie podbija mu ona oka. Jeśli się pomylił, zapłaci za to.

Athaclena zauważyła, że wyraz twarzy Roberta stał się zamyślony.

— Wiesz co — ciągnął. — Nigdy dotąd nie analizowałem tego w ten sposób. Niemniej to prawda. Skoro już o tym mowa, może ludzie faktycznie są zwariowanymi cleth-tnubami.

Athaclena mrugnęła. Napięcie zaczęło z niej uchodzić, skapując z koniuszków jej korony, w miarę jak ciało dziewczyny wracało do normy. Węzły przekształcające pod jej skórą zapulsowały, wchłaniając na nowo strumień gheer.

Jak małe myszy — przypomniała sobie. Tym razem zadrżała odrobinę mniej.

W gruncie rzeczy przyłapała się na tym, że się uśmiecha. Niezwykłe wyznanie Roberta w sposób logiczny, a zarazem niemal zabawny, nadało sprawie sensu.

— To zdumiewające — stwierdziła. — Jak zwykle, w tymbrimskiej metodologii istnieją analogie. Nasi mężczyźni również muszą podejmować ryzyko — przerwała, marszcząc brwi. — Ale stylistycznie ta wasza technika jest tak prymitywna! Stopa błędów musi być przerażająca, ponieważ brak wam koron, które pozwoliłyby wyczuć, co czuje kobieta. Poza waszym prymitywnym zmysłem empatii możecie się kierować tylko aluzjami, kokieterią oraz mową ciała. Jestem zaskoczona, że w ogóle możecie się rozmnażać, nie zabijając się przed tym nawzajem!

Twarz Roberta pociemniała lekko. Athaclena wiedziała, że się zaczerwienił.

— Och, chyba trochę przesadziłem.

Nie mogła nie uśmiechnąć się po raz kolejny — nie tylko delikatny ruch ust, lecz autentyczne, pełne poszerzenie odstępu między oczyma.

— Tyle, Robercie, zdołałam już odgadnąć.

Oblicze człowieka poczerwieniało jeszcze bardziej. Spojrzał w dół, na swe dłonie. Zapadła cisza. Athaclena poczuła poruszenie we własnej głębokiej jaźni. Wykennowała prosty glif zmysłowy ki-niwullun… symboliczny chłopiec przyłapany na tym, co chłopcy w nieunikniony sposób robią. Gdy Robert tak siedział, jego otwarta aura speszonej szczerości zdawała się przysłaniać obcość jego twarzy o nie zmieniających położenia oczach i wielkim nosie. Sprawiała ona, że wydawał się Athaclenie bliższy niż większość kolegów w szkole.

Wreszcie dziewczyna wyśliznęła się z zakurzonej wnęki, w którą wcisnęła się w samoobronie.

— W porządku, Robercie — westchnęła. — Pozwolę ci wytłumaczyć, dlaczego czułeś „silną motywację”, by podjąć próbę wykonanią tego klasycznego ludzkiego rytuału zalotów z członkiem innego gatunku — to znaczy ze mną. Przypuszczam, że powodem był fakt, iż podpisaliśmy umowę czyniącą nas małżonkami. Czy uważasz, że honor zobowiązuje cię do skonsumowania jej, by zadośćuczynić ludzkiej tradycji?

Wzruszył ramionami, odwracając wzrok.

— Nie. Nie mogę tego użyć jako usprawiedliwienia. Wiem, że międzygatunkowe małżeństwa mają za zadanie załatwiać interesy. Rzecz w tym, że, no więc… Myślę, że to po prostu dlatego, że jesteś ładna i inteligentna, a ja czuję się samotny i… i może troszeczkę się w tobie zakochałem.

Jej serce zabiło szybciej. Tym razem nie były za to odpowiedzialne związki chemiczne gheer. Jej witki podniosły się spontanicznie, nie wyłonił się jednak żaden glif. Zamiast tego zauważyła, że wyciągnęły się ku niemu wzdłuż delikatnych, mocno zakreślonych linii przypominających linie sił w polu dipola.

— Chyba, chyba rozumiem, Robercie. Chciałabym, żebyś się dowiedział, że ja…

Trudno było znaleźć słowa. Sama nie była pewna, co w tym momencie myśli. Potrząsnęła głową.

— Robercie? — odezwała się cicho. — Czy wyświadczysz mi przysługę?

— Wszystko, Clennie. Wszystko na świecie. Jego oczy były szeroko otwarte.

— Świetnie. W takim razie być może mógłbyś — uważając, by cię nie poniosło — wytłumaczyć mi i zademonstrować, co robiłeś, gdy dotknąłeś mnie wtedy… wliczając w to rozmaite aspekty fizyczne. Tylko tym razem wolniej, proszę cię.

Następnego dnia ruszyli powolnym krokiem w powrotną drogę do jaskiń. Nie spieszyło im się. Zatrzymywali się, by kontemplować światło słońca padające na małe polanki lub zatrzymywali się nad niewielkimi bajorkami zabarwionego płynu, zastanawiając się głośno, jaki śladowy związek chemiczny składowały tu czy tam wszechobecne pnącza wymieniające, choć odpowiedź na to pytanie właściwie ich nie obchodziła. Czasami trzymali się za ręce, wsłuchując się w ciche dźwięki leśnego życia planety Garth. Od czasu do czasu siadali i eksperymentowali delikatnie z wrażeniami wywołanymi dotykaniem się.

Athaclena z zaskoczeniem przekonała się, że większość potrzebnych szlaków nerwowych była już na miejscu. Nie trzeba było żadnej głębokiej autosugestii — wystarczyło subtelne przemieszczenie kilku naczyń włosowatych oraz receptorów ucisku — by eksperyment okazał się wykonalny. Najwyraźniej Tymbrimczycy mogli ongiś uprawiać rytuał zalotów taki jak pocałunki. Przynajmniej byli do tego zdolni.

Kiedy odzyska dawną postać, być może zachowa niektóre z adaptacji warg, gardła oraz uszu. Gdy wędrowała razem z Robertem, owiewał ich przyjemny wietrzyk. Było to zupełnie tak, jakby dość miły glif empatyczny podszczypywał koniuszki jej korony. Zaś całowanie, ten ciepły nacisk, pobudzało w niej intensywne, choć prymitywne uczucia.

Rzecz jasna, nic z tego nie byłoby możliwe, gdyby ludzie i Tymbrimczycy nie byli już przedtem tak podobni do siebie. Wśród niewykształconych przedstawicieli obu gatunków krążyło wiele uroczych, głupich teorii mających wyjaśnić tę przypadkową zbieżność, na przykład twierdzących, że mogły mieć one kiedyś wspólnego przodka.

Ten pomysł był, rzecz jasna, śmieszny. Athaclena wiedziała jednak, że jej przypadek nie był pierwszy. Bliskie stosunki utrzymywane w ciągu kilku stuleci doprowadziły do całkiem sporej liczby przypadków międzygatunkowego flirtu, niekiedy nawet otwarcie ujawnianych. Jej odkryć z pewnością dokonano przedtem już wielokrotnie.

Dorastając, nie zdawała sobie po prostu z tego sprawy, gdyż uważała podobne opowieści za, delikatnie mówiąc, niesmaczne. Zdała sobie sprawę, że przyjaciele na Tymbrimie musieli ją uważać za raczej pruderyjną. A teraz zachowywała się w sposób, który przyprawiłby większość z nich o szok!

Wciąż jednak nie była pewna, czy chce, by ktokolwiek w domu — zakładając, że zdoła tam wrócić — myślał, że jej związek z Robertem miał charakter inny niż czysto formalny. Uthacalthinga zapewne by to rozśmieszyło.

Nieważne — powiedziała sobie stanowczo. — Muszę żyć dniem dzisiejszym.

Eksperyment pomagał jej zabić czas. Miał też przyjemne aspekty. Ponadto Robert był pełnym entuzjazmu nauczycielem.

Rzecz jasna, będzie musiała wyznaczyć pewne granice. Była, na przykład, skłonna zmienić rozmieszczenie tkanki tłuszczowej w swych piersiach, a zabawa z wrażeniami umożliwionymi przez nowe zakończenie nerwowe była przyjemna. Gdy jednak dojdzie do rzeczy zasadniczych, będzie musiała być nieugięta. Nie zamierzała zmieniać nic w naprawdę podstawowych mechanizmach… dla żadnego człowieka!

Podczas drogi powrotnej zatrzymali się, by dokonać inspekcji kilku placówek buntowników. Morale było wysokie. Mający za sobą trzy miesiące ciężkich walk partyzanci pytali swych dowódców, kiedy znajdą sposób, by zwabić w góry więcej Gubru, aby mogli się do nich dobrać. Athaclena i Robert śmiali się oraz obiecywali, że zrobią, co będą mogli, by zapobiec brakowi celów do ćwiczebnego strzelania.

Niemniej zauważyli, że zaczyna brakować im pomysłów. Ostatecznie, jak można zaprosić na ponowną wizytę gościa, którego dziób raz za razem spryskiwało się krwią? Być może nadszedł czas, by spróbować przenieść wojnę na terytorium nieprzyjaciela.

Problem tkwił w braku miarodajnych danych wywiadowczych o tym, jak wyglądają sprawy w Sindzie i w Port Helenia. Dotarła do nich garstka niedobitków z powstania w mieście, którzy zameldowali, że ich organizacja uległa całkowitemu rozbiciu. Od owego fatalnego dnia nikt nie widział Gailet Jones ani Fibena Bolgera. Nawiązano ponownie kontakt z kilkoma osobami w mieście, lecz jedynie dorywczy i fragmentaryczny.

Zastanawiali się, czy nie wysłać nowych szpiegów. Wydawało się, że nadarza się odpowiednia okazja, gdyż Gubru ogłosili publicznie, że oferują lukratywne posady specjalistom od ekologii i Wspomagania. Do tej pory jednak ptaszyska z pewnością nastroiły już swój sprzęt do przesłuchań i zbudowały w miarę sprawny wykrywacz kłamstw dla szymów. Tak czy inaczej, Robert i Athaclena postanowili, że nie podejmą podobnego ryzyka. Przynajmniej na razie.

Wędrując w stronę domu wąską, rzadko odwiedzaną doliną, natknęli się na zwrócony w stronę południową stok pokryty osobliwą, niską roślinnością. Stali przez pewien czas spokojnie, przyglądając się zielonemu polu płaskich, odwróconych czasz.

— A jednak nie przygotowałem ci posiłku z pieczonych korzeni bluszczu talerzowego — zauważył wreszcie poważnym tonem Robert.

Athaclena prychnęła, doceniając jego ironię. Miejsce, gdzie doszło do wypadku, znajdowało się daleko stąd, lecz ten wyboisty stok przywołał żywe wspomnienia owego okropnego popołudnia, gdy zaczęły się wszystkie ich „przygody”.

— Czy te rośliny są chore? Czy coś jest z nimi nie w porządku? — wskazała ręką na pole talerzy, które zachodziły na siebie ciasno niczym łuski jakiegoś drzemiącego smoka. Górne warstwy nie były lśniące, gładkie i grube, jak to sobie przypominała. Najwyżej położone kapelusze w tej kolonii wydawały się znacznie cieńsze i mniej mocne.

— Hm — Robert nachylił się, by przyjrzeć się najbliższemu z nich. — Lato niedługo się skończy. Cały ten upał wysusza już najwyższe warstwy talerzy. W środku jesieni, gdy nadciągną wschodnie wiatry wiejące z Mulunu, kapelusze staną się cienkie i lekkie jak opłatek. Czy mówiłem ci już, że one roznoszą strąki z nasionami? Wiatr je porwie i wzlecą w niebo jak chmury motyli.

— Tak, tak. Pamiętam, że o tym wspominałeś — Athaclena skinęła z zamyśleniem głową. — Czy jednak nie powiedziałeś również, że… Przerwał jej ostry krzyk.

— Pani generał! Kapitanie Oneagle!

Ujrzeli grupę szymów pędzących z sapaniem wąską, leśną ścieżką. Dwa z nich były członkami ich eskorty, lecz trzecim był Benjamin! Wyglądał na wyczerpanego. Najwyraźniej pokonał całą drogę od jaskiń biegiem.

Athaclena poczuła, że Robert naprężył mięśnie pod wpływem nagłego niepokoju. Dzięki przewadze, jaką zapewniała jej korona, wiedziała już jednak, że Ben nie przynosi straszliwych wieści. Nie doszło do żadnej krytycznej sytuacji czy ataku nieprzyjaciela.

Niemniej jej szymski adiutant był wyraźnie zbity z tropu i zakłopotany.

— Co się stało, Benjaminie? — zapytała. Wytarł sobie czoło ręcznie utkaną chusteczką, po czym sięgnął do drugiej kieszeni i wyciągnął z niej mały, czarny sześcian.

— Serowie, nasz kurier, młody Petri, wrócił wreszcie. Robert zbliżył się do niego.

— Czy dotarł do kryjówki? Benjamin skinął głową.

— Tak jest, dotarł. Przyniósł wiadomość od Rady. Ona jest tutaj — wyciągnął dłoń, w której trzymał sześcian.

— Wiadomość od Megan? — Robertowi zabrakło tchu, gdy spojrzał na nagranie.

— Tak jest, ser. Petri mówi, że pańska matka czuje się dobrze i przesyła życzenia.

— Ale… ale to świetnie! — zawołał Robert. — Znowu nawiązaliśmy kontakt! Nie jesteśmy już sami!

— Tak jest, ser. To prawda. W gruncie rzeczy… — Athaclena obserwowała, jak Benjamin męczy się, by znaleźć właściwe słowa. — W gruncie rzeczy Petri dostarczył coś więcej niż tylko wiadomość. W jaskiniach czeka na was pięcioro ludzi.

Zarówno Robert, jak i Athaclena mrugnęli powiekami.

— Pięcioro ludzi?

Benjamin skinął głową, lecz wyraz jego twarzy wskazywał, że nie był właściwie pewien, czy ten termin jest najtrafniejszy.

— To Terrageńska Piechota Morska, ser.

— Och — odrzekł Robert.

Athaclena zachowała milczenie. Kennowała bardziej uważnie niż słuchała.

Benjamin skinął głową.

— To zawodowcy, ser. Pięcioro ludzi. Przysięgam, że to niewiarygodne uczucie po tak długim czasie bez… chciałem powiedzieć, tylko z wami dwojgiem aż do tej chwili. Szymy zdrowo się podnieciły. Myślę, że byłoby najlepiej, gdybyście oboje wrócili najszybciej, jak tylko można.

Robert i Athaclena przemówili niemal jednocześnie.

— Oczywiście.

— Tak, wracajmy natychmiast.

W niemal nieuchwytny sposób bliskość pomiędzy Athacleną i Robertem uległa przemianie. Gdy nadbiegł Benjamin, trzymali się za ręce. Teraz nie odnowili tego uścisku. Wydawałoby się to nieodpowiednie. Maszerowali obok siebie wąską ścieżką. Pomiędzy nich zakradł się nowy, nieznany czynnik. Nie musieli spoglądać na siebie nawzajem, by wiedzieć, co myśli drugie z nich.

Na lepsze czy gorsze, wszystko się zmieniło.



58. Robert

Major Prathachulthorn zagłębił się w odczyty, rozrzucone na stole mapowym niczym spadłe z drzew liście. Obserwując niskiego, ciemnoskórego mężczyznę przy pracy, Robert zdał sobie sprawę, że ten chaos jest jedynie pozorny. Prathachulthorn nigdy nie musiał niczego szukać. Gdy czegoś potrzebował, odnajdywał to jakoś jedynie za pomocą szybkiego poruszenia skrytych pod powiekami oczu oraz pokrytych zgrubieniami dłoni.

Od czasu do czasu oficer piechoty morskiej spoglądał na holozbiornik i mruczał coś bezgłośnie do mikrofonu na gardle. Dane wirowały w zbiorniku jak szalone, przesuwały się i obracały, zmieniając nieznacznie położenie na jego komendę.

Robert czekał, stojąc w postawie swobodnej, przed stołem z grubo ociosanych kłód. Już czwarty raz Prathachulthorn wezwał go, by odpowiadał na lapidarnie sformułowane pytania. Za każdym razem Robert czuł coraz większy podziw dla rzucających się w oczy precyzji i umiejętności tego mężczyzny.

Było jasne, że major Prathachulthorn to zawodowiec. W ciągu jednego tylko dnia on i jego nieliczny sztab zaczęli zaprowadzać porządek w prowizorycznych programach taktycznych partyzantów. Przegrupowywali dane, wyławiając z nich ukryte regularności oraz doszukując się rzeczy, których powstańcy-amatorzy nawet sobie nie wyobrażali.

Prathachulthorn prezentował sobą wszystko, czego potrzebował ich ruch. Był dokładnie tym, o co się modlili.

Nie budziło to wątpliwości. Robert jednak nie znosił go z całego serca. Starał się teraz dociec, dlaczego właściwie tak jest.

To znaczy, pomijając fakt, że każe mi tu czekać w milczeniu, zanim nie poczuje się gotowy.

Robert rozpoznał w tym prosty sposób na dobitne pokazanie mu, kto jest tu szefem. Wiedza ta pomagała mu znosić wszystko ze względnym spokojem.

Major w każdym calu wyglądał jak stuprocentowy terrageński komandos, mimo że jego jedyną ozdobą o charakterze militarnym były insygnia rangi na lewym ramieniu. Nawet w kompletnym mundurze wyjściowym Robert nie wyglądałby na żołnierza w takim stopniu jak Prathachulthorn w tej chwili — odziany jedynie w źle dopasowany strój z materiału utkanego przez goryle pod siarkowym wulkanem.

Ziemianin spędził trochę czasu na bębnieniu palcami w blat. Powtarzające się uderzenia przypominały Robertowi o bólu głowy, który już od co najmniej godziny próbował zwalczyć za pomocą biomechanizmu zwrotnego. Z jakiegoś powodu ta technika tym razem nie skutkowała. Czuł się uwięziony, odczuwał klaustrofobię, brak mu było tchu. Miał też wrażenie, że jego stan się pogarsza.

Wreszcie Prathachulthorn podniósł wzrok. Ku zaskoczeniu Roberta pierwszą uwagę majora można było zrozumieć jako coś odległe przypominającego komplement.

— No więc, kapitanie Oneagle — zaczął Prathachulthorn. — Przyznaję, że obawiałem się, iż sprawy będą wyglądały dużo, dużo gorzej niż się to ma w rzeczywistości.

— Słyszę to z ulgą, sir.

Prathachulthorn przymrużył oczy, jak gdyby podejrzewał, że w głosie Roberta kryje się cieniutka warstewka sarkazmu.

— Żeby wyrazić się precyzyjnie — ciągnął — obawiałem się, że okłamał pan w swym raporcie Radę na Wygnaniu i że będę musiał pana rozstrzelać.

Robert powstrzymał się przed przełknięciem śliny i zdołał zachować obojętny wyraz twarzy.

— Cieszę się, że nie okazało się to konieczne, sir.

— Ja również. Choćby dlatego, że jestem pewien, iż pana matka mogłaby być poirytowana. W obecnej sytuacji, biorąc pod uwagę, że pana przedsięwzięcie ma charakter ściśle amatorski, jestem skłonny przyznać, że dobrze się pan spisał — major Prathachulthorn potrząsnął głową. — Nie, to nie oddaje panu sprawiedliwości. Powiedzmy to w ten sposób. Jest wiele rzeczy, które zrobiłbym inaczej, gdybym tu był, biorąc jednak pod uwagę, jak kiepsko spisały się oficjalne siły, pan i pańskie szymy wypadliście naprawdę bardzo dobrze.

Robert poczuł, że pustka w jego piersi zaczyna się wypełniać.

— Jestem pewien, że szymy z radością to usłyszą, sir. Muszę jednak wskazać, że nie byłem tu jedynym dowódcą. Znaczną część tego brzemienia dźwigała Tymbrimka Athaclena.

Twarz majora przybrała kwaśny wyraz. Robert nie był pewien, czy powodem był fakt, że Athaclena była Galaktem, czy też to, że Robert jako oficer milicji powinien osobiście sprawować wyłączne dowództwo.

— Ach tak. „Pani generał” — jego lekceważący uśmiech był w najlepszym razie protekcjonalny. Skinął głową. — Wspomnę o jej współudziale w moim raporcie. Córka ambasadora Uthacalthinga jest najwyraźniej zaradną, młodą nieziemką. Mam nadzieję, że zechce nadal nam pomagać, w jakimś charakterze.

— Szymy ją uwielbiają, sir — wskazał Robert. Major Prathachulthorn skinął głową. Gdy spojrzał w stronę ściany, w jego głosie zabrzmiał ton zamyślenia.

— Tak, wiem o tym. Tymbrimska mistyka. Czasami zastanawiam się, czy media wiedzą, co, u diabła, robią, tworząc podobne idee. Sojusznicy czy nie, nasi ziomkowie muszą zrozumieć, że Ziemski Klan zawsze będzie z założenia samotny. Nigdy nie będziemy mogli w pełni ufać nikomu z Galaktów.

Nagle, jak gdyby poczuł, że mógł powiedzieć za dużo, Prathachulthorn potrząsnął głową i zmienił temat.

— Pomówmy o naszych przyszłych operacjach przeciw nieprzyjacielowi…

— Zastanawialiśmy się nad tym, sir. Wydaje się, że tajemniczy przypływ aktywności przeciwnika w górach dobiegł końca, choć nie wiemy na jak długo. Niemniej chodzi nam po głowie kilka pomysłów. Rzeczy, które moglibyśmy wykorzystać przeciwko nim, kiedy wrócą, o ile do tego dojdzie.

— Dobrze — Prathachulthorn skinął głową. — Musi pan jednak zrozumieć, że w przyszłości konieczna będzie koordynacja wszystkich naszych działań w Mulunie z posunięciami innych sił planetarnych. Nieregularne oddziały po prostu nie są w stanie uderzyć skutecznie w nieprzyjaciela tam, gdzie tkwią prawdziwe źródła jego siły. Dowodem jest sposób, w jaki szymscy powstańcy w mieście zostali doszczętnie rozbici, gdy spróbowali zaatakować baterie kosmiczne w pobliżu Port Helenia.

Robert rozumiał, o co chodzi Prathachulthornowi.

— Tak jest, sir. Co prawda od tego czasu udało nam się zdobyć trochę amunicji, która mogłaby okazać się użyteczna.

— W istocie, kilka pocisków. Mogą się przydać, jeśli zdołamy się połapać, w jaki sposób je odpalić. A zwłaszcza, jeśli będziemy mieli wystarczające informacje o tym, gdzie je wymierzyć. Mamy zdecydowanie zbyt mało danych — ciągnął major. — Chcę zebrać ich więcej i złożyć raport w radzie. Potem naszym zadaniem będzie przygotowanie się do wsparcia takiej akcji, jaką postanowi ona podjąć.

Robert zadał wreszcie pytanie, które odkładał od chwili, gdy wróciwszy zastał tu Prathachulthorna i jego małą grupę ludzkich oficerów, którzy przewracali podziemne schronienie do góry nogami, szperali we wszystkim i przejmowali kontrolę.

— Co się teraz stanie z naszą organizacją, sir? Athaclena i ja nadaliśmy pewnej liczbie szymów status tymczasowych oficerów. Oprócz mnie jednak nikt tutaj nie ma prawdziwego kolonialnego patentu oficerskiego.

Prathachulthorn wydął wargi.

— Cóż, pański przypadek jest najprostszy, kapitanie. Niewątpliwie zasługuje pan na odpoczynek. Może pan odprowadzić córkę ambasadora Uthacalthinga do kryjówki. Dostarczy pan nasz następny raport wraz z moją rekomendacją mówiącą, że powinien pan otrzymać awans i medal. Wiem, że pani koordynator to się spodoba. Będzie pan mógł przekazać im, w jaki sposób dokonał pan swego wspaniałego odkrycia dotyczącego gubryjskiej rezonansowej techniki wykrywania. — Major za pomocą tonu swego głosu dał wyraźnie do zrozumienia, co pomyślałby o Robercie, gdyby przyjął on tę propozycję. — Z drugiej strony, byłbym zadowolony, gdyby przyłączył się pan do mojego sztabu ze statusem tytularnego porucznika piechoty morskiej jako dodatkiem do pańskiego kolonialnego patentu. Przydałoby się nam pańskie doświadczenie.

— Dziękuję, sir. Myślę, że zostanę tutaj, jeśli nie ma pan nic przeciwko temu.

— Świetnie. W takim razie wyznaczę kogoś innego, by odprowadził…

— Jestem przekonany, że Athaclena również zechce zostać — dodał pospiesznie Robert.

— Hmm. No dobrze. Jestem pewien, że mogłaby na razie być pomocna. Wie pan co, kapitanie. Poruszę tę sprawę w następnym liście do Rady. Jedna kwestia musi jednak zostać rozstrzygnięta. Ona nie ma już statusu wojskowego. Szymy mają zaprzestać zwracania się do niej jako do dowodzącego oficera. Czy to jasne?

— Tak jest, sir, całkiem jasne.

Robert zastanawiał się jedynie, jak można zmusić do przestrzegania podobnego rozkazu cywilne neoszympansy, które miały tendencję, by nazywać wszystkich i wszystko, jak im się tylko żywnie podobało.

— Dobrze. Teraz, co do tych, którzy uprzednio znajdowali się pod pańskim dowództwem… Tak się składa, że mam ze sobą kilka kolonialnych patentów oficerskich in blanco. Możemy je przyznać szymom, które wykazały godną uwagi inicjatywę. Nie wątpię, że może pan zarekomendować parę nazwisk.

Robert skinął głową.

— Zrobię to, sir.

Przypominał sobie jedynego poza nim członka ich „armii”, który należał już do milicji. Myśl o Fibenie — z pewnością od dawna już nieżyjącym — sprawiła, że poczuł się nagle jeszcze bardziej przybity.

Te jaskinie! Doprowadzą mnie do szaleństwa. Coraz trudniej jest znieść chwile, które muszę tu spędzać.

Major Prathachulthorn był zdyscyplinowanym żołnierzem i przeżył całe miesiące w podziemnej kryjówce Rady. Robert jednak nie miał równie silnego charakteru.

Muszę się stąd wyrwać!

— Sir — odezwał się pospiesznie. — Chciałbym prosić pana o pozwolenie na opuszczenie bazy na kilka dni. Chciałbym się udać w okolice Przełęczy Lorne… do ruin Centrum Howlettsa.

Prathachulthorn zmarszczył brwi.

— Tam gdzie dokonywano nielegalnych manipulacji genetycznych na gorylach?

— Tam gdzie odnieśliśmy nasze pierwsze zwycięstwo — przypomniał komandosowi. — I gdzie zmusiliśmy Gubru do zgody na parol.

— Hmm — mruknął major. — Co się pan spodziewa tam znaleźć? Robert stłumił chęć wzruszenia ramionami. Ze względu na swą narastającą raptownie klaustrofobię, potrzebę znalezienia jakiegokolwiek usprawiedliwienia, które pozwoliłoby mu się stąd wyrwać, uczepił się pomysłu, który do tej pory był jedynie przebłyskiem skrytym głęboko w jego umyśle.

— Być może broń, sir. Jest koncept, który mógłby się okazać bardzo pomocny, o ile się sprawdzi.

To pobudziło zainteresowanie Prathachulthorna.

— Co to za broń?

— Wolałbym na razie tego nie precyzować, sir, dopóki nie będę miał szansy, by sprawdzić kilka rzeczy. Będę nieobecny tylko trzy dni, maksimum cztery. Obiecuję.

— Hmm. Dobrze — wargi Prathachulthorna wydęły się. — Tyle czasu będzie potrzeba jedynie na to, by doprowadzić do porządku te systemy danych. Dopóki tego nie zrobimy, tylko by nam pan przeszkadzał. Później jednak będę pana potrzebował. Musimy przygotować raport dla Rady.

— Tak jest, sir. Wrócę najszybciej, jak będę mógł.

— A więc dobrze. Proszę zabrać ze sobą porucznik McCue. Chciałbym, żeby ktoś z moich ludzi obejrzał okolicę. Niech pan jej pokaże, w jaki sposób udało się panu osiągnąć ten mały triumf, przedstawi ją dowódcom ważniejszych szymskich grup partyzantów w tym rejonie, po czym wróci bez zwłoki. Może pan odejść.

Robert stanął na baczność.

Chyba już wiem, dlaczego go nie cierpię — zdał sobie sprawę, gdy zasalutował, zrobił w tył zwrot i wyszedł, odsuwając zwisający koc, który służył jako drzwi do podziemnego gabinetu.

Od chwili, gdy wrócił do jaskiń i zastał tam Prathachulthorna wraz z jego ludźmi, którzy zachowywali się jak właściciele, traktowali szymy z góry i osądzali wszystko, czego udało im się wspólnie dokonać, Robert nie potrafił się uwolnić od wrażenia, że jest dzieckiem, któremu do tej pory pozwalano na odgrywanie cudownie dramatycznej roli w naprawdę świetnej zabawie. Teraz jednak dziecko musiało znosić rodzicielskie poklepywania po głowie, które paliły, nawet jeśli miały w założeniu być pochwałą.

Była to zawstydzająca analogia, lecz Robert wiedział, że w pewnym sensie jest ona trafna.

Wydał z siebie milczące westchnienie i oddalił się pośpiesznie od gabinetu i ciemnej zbrojowni, którą uprzednio dzielił z Athacleną. Teraz całkowicie przejęli ją dorośli.

Dopiero gdy Robert znalazł się z powrotem pod wysokimi koronami drzew, poczuł, że znowu może oddychać swobodnie. Wydawało mu się, że znajome zapachy lasu oczyściły jego płuca z fetorów ociekających wilgocią jaskiń. Zwiadowcy mknący przed nim i obok niego byli tymi, których znał — szybcy, wierni i dziko wyglądający ze swymi kuszami i czarnymi jak sadza twarzami.

Moje szymy — pomyślał, czując się odrobinę winny, że sformułował to w tych słowach. Niemniej towarzyszyło mu poczucie własności. To było jak za „dawnych dni” — dawniejszych niż wczoraj — gdy czuł się ważny i potrzebny.

Złudzenie prysło jednak, gdy tylko ponownie odezwała się porucznik McCue.

— Te górskie lasy są bardzo piękne — stwierdziła. — Żałuję, że nie poświęciłam trochę czasu na to, by zajrzeć tutaj przed wybuchem wojny.

Ziemska oficer zatrzymała się z boku ścieżki, by dotknąć kwiatu o błękitnych żyłkach, ten jednak zwinął płatki pod wpływem jej dotyku i wycofał się w gąszcz.

— Czytałam o tym wszystkim, po raz pierwszy jednak mam okazję zobaczyć je na własne oczy.

Robert chrząknął niezobowiązująco. Miał zamiar być uprzejmy i odpowiadać na każde bezpośrednio zadane pytanie, nie był jednak zainteresowany konwersacją, zwłaszcza z zastępczynią majora Prathachulthorna.

Lydia McCue była młodą, atletycznie zbudowaną kobietą. Miała ciemną twarz o wydatnych rysach. Jej ruchy, gibkie jak u komandosa — lub zabójcy — były z tego właśnie powodu również pełne gracji. Ubrana była w ręcznie tkaną, krótką spódniczkę oraz bluzę. Można by ją wziąć za wiejską tancerkę, gdyby nie arbaleta z naciągiem samoczynnym, którą trzymała w zagięciu ramienia niczym dziecko. W tylnych kieszeniach miała wystarczająco wiele strzałek, by naszpikować połowę Gubru w promieniu stu kilometrów. Noże skryte w pochwach umocowanych u jej nadgarstków i kostek nie służyły jedynie na pokaz.

Wydawało się, że nadążanie za jego szybkim krokiem poprzez splątaną sieć wypełniających dżunglę pnączy sprawia jej bardzo mało trudności. I całe szczęście, gdyż Robert nie zamierzał zwolnić. W głębi umysłu wiedział, że jest dla niej niesprawiedliwy. Była zapewne — na swój sposób — całkiem sympatyczna jak na zawodowego żołnierza. Z jakiegoś jednak powodu wszystko w niej, co dawało się lubić, irytowało go tylko jeszcze bardziej.

Żałował, że Athaclena nie zgodziła się wyruszyć z nimi. Uparła się, że zostanie na swej polance nie opodal jaskiń, gdzie eksperymentowała z udomowionymi pnączami i kształtowała niezwykłe, ozdobne glify, o wiele zbyt subtelne, by mógł je wykennować za pomocą własnych, niewielkich mocy. Robert poczuł się urażony i ruszył naprzód jak burza, przez pierwszych kilka kilometrów niemal prześcigając eskortę.

— Tyle tu życia — ziemska kobieta dotrzymywała mu kroku, wdychając bogate wonie. — To takie spokojne miejsce.

Mylisz się pod obydwoma względami — pomyślał Robert ze śladem pogardy dla jej tępej, ludzkiej niewrażliwości na prawdę o Garthu, prawdę, którą wyczuwał wszędzie wokół siebie. Dzięki naukom Athacleny potrafił teraz sięgnąć na zewnątrz — aczkolwiek niepewnie i niezgrabnie — i śledzić fale życia, które przepływały przez cichy las.

— To nieszczęśliwa kraina — odpowiedział po prostu. Nie wdawał się w szczegóły, nawet gdy obdarzyła go zdziwionym spojrzeniem. Jego prymitywny zmysł empatyczny cofnął się przed jej zmieszaniem.

Przez chwilę poruszali się w milczeniu. Zbliżało się południe. Raz, na gwizd zwiadowców, skryli się pod grubymi konarami, gdyż nad nimi przelatywały ociężale wielkie krążowniki. Gdy droga ponownie stała się wolna, Robert ruszył naprzód bez słowa.

Wreszcie Lydia McCue odezwała się ponownie.

— To miejsce, do którego się udajemy, to Centrum Howlettsa? — zapytała. — Czy mógłbyś, proszę, opowiedzieć mi o nim?

Było to nieskomplikowane życzenie. Nie mógł jej odmówić, ponieważ Prathachulthorn wysłał ją z nim, by jej pokazał okolicę. Starał się być rzeczowy, lecz w jego głosie wciąż przebijały się emocje. Za jej niewielką podnietą Robert opowiedział Lydii McCue o smutnych, nierozważnych, lecz błyskotliwych wysiłkach przestępczych uczonych. Jego matka, rzecz jasna, nie wiedziała nic o Centrum Howlettsa. On sam dowiedział się o nim jedynie przez przypadek, jakiś rok przed inwazją, i postanowił zachować milczenie.

Oczywiście ten śmiały eksperyment dobiegł już końca. Potrzeba by było czegoś więcej niż cud, by uratować neogoryle przed sterylizacją, skoro tajemnicę poznali tacy ludzie, jak major Prathachulthorn.

Mógł on nienawidzić Cywilizacji Galaktycznej z pasją graniczącą z fanatyzmem, wiedział jednak, jak niezbędne było, by Terranie nie złamali uroczystych paktów zawartych przez nich z wielkimi Instytutami. W tej chwili jedyna nadzieja Ziemi leżała w starożytnych kodeksach Przodków. By zachować przez nie ochronę, słabe klany musiały być, jak żona Cezara, poza wszelkimi podejrzeniami.

Lydia McCue słuchała uważnie. Miała wysoko ustawione kości policzkowe, zaś oczy gorące i ciemne. Niemniej spoglądanie w nie sprawiało Robertowi ból. Te oczy wydawały mu się, z jakiegoś powodu, osadzone zbyt blisko siebie i zbyt nieruchome. Skupił swą uwagę na krętej ścieżce przed sobą.

Mimo to młoda oficer piechoty morskiej wyciągała go z izolacji swym łagodnie brzmiącym głosem. Robert zaczął nagle opowiadać o Fibenie Bolgerze, o ich szczęśliwej, wspólnej ucieczce przed nalotem gazowym na gospodarstwo Mendozów i o pierwszej podróży jego przyjaciela do Sindu.

Oraz o drugiej, z której nie wrócił.

Weszli na grań, na której szczycie stały niesamowicie wyglądające kamienne szpikulce i dotarli do polany znajdującej się nad wąską dolinką, tuż na zachód od Przełęczy Lorne. Wskazał palcem na zarysy kilku porozwalanych, spalonych budowli.

— Centrum Howlettsa — oznajmił bezbarwnym głosem.

— Tu właśnie zmusiliście Gubru do uznania szymskich wojowników, prawda? I do dania parolu? — zapytała Lydia McCue.

Robert zdał sobie sprawę, że słyszy w jej głosie uznanie i odwrócił się na chwilę w jej stronę, by na nią spojrzeć. Wynagrodziła jego spojrzenie uśmiechem. Robert poczuł, że twarz zrobiła mu się ciepła.

Odwrócił się pośpiesznie i wskazał na stok leżący najbliżej budynków. Opisał szybko, w jaki sposób zastawiono i zaciśnięto pułapkę, pomijając jedynie akrobatyczny wyczyn, którego dokonał, by wyeliminować gubryjskiego strażnika. Jego udział był zresztą nieistotny. Tego ranka kluczową rolę odgrywały szymy. Robert chciał, by ziemscy żołnierze o tym wiedzieli.

Kończył właśnie swą opowieść, gdy zbliżyła się Elsie. Szymka zasalutowała mu, co nigdy nie wydawało się konieczne przed przybyciem żołnierzy piechoty morskiej.

— Nie wiem, co tam naprawdę się dzieje, ser — powiedziała z przejęciem. — Nieprzyjaciel okazywał już zainteresowanie tymi ruinami. Może tu wrócić.

Robert potrząsnął głową.

— Kiedy Benjamin zwolnił za parolem ocalonych najeźdźców, jeden z warunków, które zaakceptowali, głosił, że mają od tej chwili trzymać się z daleka od tej doliny i nawet nie obserwować prowadzących do niej dróg. Czy były jakieś znaki świadczące, by złamali słowo?

Elsie potrząsnęła głową.

— Nie, ale… — zacisnęła mocno wargi, jak gdyby miała wrażenie, że powinna się powstrzymać od komentarzy na temat tego, czy mądrze jest ufać rękojmiom nieziemców.

Robert uśmiechnął się.

— No więc chodźmy. Jeśli się pośpieszymy, możemy tam dotrzeć i wrócić przed zapadnięciem zmroku.

Elsie wzruszyła ramionami. Wykonała szybki zestaw znaków migowych. Kilka szymów wypadło spomiędzy kamiennych szpikulców i skryło się w lesie. Po chwili usłyszeli gwizd oznaczający „droga wolna”. Reszta grupy pokonała lukę szybkim biegiem.

— Są bardzo dobre — powiedziała cicho Lydia McCue, gdy znaleźli się z powrotem pod osłoną drzew.

Robert skinął głową, zauważając, że nie obwarowała swej uwagi zastrzeżeniem „jak na amatorów”, co z pewnością uczyniłby Prathachulthorn. Był jej za to wdzięczny, choć wolałby, by nie starała się być tak uprzejma.

Wkrótce kierowali się już ku ruinom, uważnie poszukując znaków świadczących, że od czasu bitwy, przed miesiącami, ktoś tu był. Wyglądało na to, że takich znaków nie ma, nie zmniejszyło to jednak wytężonej czujności szymów.

Robert próbował kennować, użyć Sieci, by wykryć intruzów, lecz wciąż przeszkadzał mu w tym zamęt panujący w jego uczuciach. Żałował, że nie ma tu Athacleny.

Centrum Howlettsa popadło w jeszcze większą ruinę niż wydawało się to ze wzgórza. Poczerniałe od ognia budynki zawaliły się jeszcze bardziej pod naporem dzikiej roślinności dżungli, która panoszyła się teraz nieokiełznanie na dawnych trawnikach. Gubryjskie wehikuły, z których już dawno zabrano wszystko, co było użyteczne, leżały wśród plątaniny gęstej trawy sięgającej mu do pasa.

Nie, najwyraźniej nikogo tu nie było — pomyślał Robert, grzebiąc nogami w szczątkach. Nie zostało tu nic interesującego.

Dlaczego się upierałem, by tu przyjść? — zastanowił się. Wiedział, że jego przeczucie — bez względu na to, czy się sprawdzi, czy nie — było w rzeczywistości niewiele więcej niż pretekstem, by wyrwać się z jaskiń i uciec od Prathachulthorna.

Uciec od przelotnych, nieprzyjemnych wizji siebie samego.

Być może jednym z powodów, dla których postanowił udać się w to właśnie miejsce, był fakt, że to tu przez krótką chwilę nawiązał bezpośredni kontakt z nieprzyjacielem.

A może miał nadzieję, że uda mu się — gdy będzie wędrował nieskrępowany i przez nikogo nie osądzany — odtworzyć uczucia sprzed zaledwie kilku dni. Liczył na to, że przybędzie tu w towarzystwie innej kobiety niż ta, która podążała teraz za nim, rzucała spojrzeniem na lewo i prawo i poddawała wszystko profesjonalnemu osądowi.

Robert odpędził ponure myśli i podszedł do zniszczonych, nieziemskich czołgów poduszkowych. Opadł na jedno kolano i odsunął na bok wysoką, wybujałą trawę.

Gubryjska maszyneria, odsłonięte wnętrzności pancernych wehikułów, przekładnie, wirniki, grawitory…

Wiele z tych części pokrywała delikatna, żółta patyna. W niektórych miejscach lśniąca siatka plastyczna utraciła barwę, stała się cieńsza, a nawet uległa przebiciu. Robert pociągnął za mały kawałek, który odłamał się i skruszył mu w dłoniach.

Cóż. Niech się stanę niebieskonosym susłem. Miałem rację. Moje przeczucie było trafne.

— Co to jest? — zapytała porucznik McCue, spoglądając mu przez ramię.

Potrząsnął głową.

— Nie jestem jeszcze pewien. Wydaje się jednak, że coś przeżera znaczną część tych elementów.

— Czy mogę zobaczyć?

Robert wręczył jej kawałek skorodowanego cermetalu.

— Dlatego właśnie chciałeś tu przyjść? Spodziewałeś się tego? Nie widział sensu, by wyłuszczać jej wszystkie skomplikowane, osobiste powody.

— Przede wszystkim dlatego. Myślałem, że może da się z tego zrobić broń. Kiedy ewakuowali centrum, spalili wszystkie zapiski i urządzenia, nie mogli jednak wytępić wszystkich mikrobów wytworzonych w laboratorium doktora Schultza.

Nie dodał, że ma w plecaku fiolkę ze śliną goryla. Gdyby nie zastał tu gubryjskich pancerzy w takim stanie, miał zamiar przeprowadzić własne eksperymenty.

— Hm — Lydia McCue skruszyła materiał w dłoni. Opadła na ziemię i wczołgała się pod maszynę, by sprawdzić, które jej części uległy korozji. Wreszcie wyszła na zewnątrz i usiadła obok Roberta.

— To mogłoby się okazać użyteczne. Pozostaje jednak kwestia systemu rozprowadzania. Nie odważymy się opuścić gór, by opryskać tymi mikrobami gubryjski sprzęt w Port Helenia. Ponadto broń biosabotażowa ma bardzo krótki termin efektywności. Trzeba ją zużyć natychmiast, atakując z zaskoczenia, gdyż środki zaradcze z reguły działają szybko i skutecznie. Po kilku tygodniach mikroby zostałyby zneutralizowane — chemicznie, za pomocą powłok lub poprzez sklonowanie innego zwierzaka, który zeżarłby naszego. Niemniej — obróciła kolejny kawałek i spojrzała w górę, by uśmiechnąć się do Roberta — to świetna sprawa. Rzecz, którą zrobiliście tu przedtem, i teraz coś takiego… to są właściwe sposoby toczenia wojny partyzanckiej. Jestem za tym. Znajdziemy sposób na wykorzystanie twojego pomysłu.

Jej uśmiech był tak otwarty i przyjazny, że Robert nie mógł na to nie zareagować. W owym momencie bliskości poczuł impuls, który starał się stłumić przez cały dzień.

Cholera, ona jest atrakcyjna — zdał sobie sprawę, zdeprymowany. Jego ciało wysyłało mu sygnały potężniejsze niż kiedykolwiek robiło to w obecności Athacleny. A przecież prawie nie znał porucznik McCue! Nie kochał jej. Nie był z nią związany w taki sposób, jak ze swą tymbrimską małżonką.

Mimo to w ustach czuł suchość, a serce biło mu szybciej, gdy spoglądała na niego ta ludzka kobieta o wąsko rozstawionych oczach, cienkim nosie i wysokim czole…

— Lepiej wracajmy już do domu — powiedział pospiesznie. — Proszę wziąć parę próbek, pani porucznik. Zbadamy je, gdy wrócimy do bazy.

Zignorował jej przeciągłe spojrzenie, wstał i dał sygnał Elsie. Wkrótce wspinali się już z powrotem w stronę kamiennych szpikulców, z próbkami schowanymi w plecakach. Gdy czujni strażnicy założyli na plecy karabiny i wskoczyli z powrotem na drzewa, okazywali widoczną ulgę.

Robert podążał za eskortą, nie zwracając wielkiej uwagi na ścieżkę. Starał się zapomnieć o drugim przedstawicielu swego gatunku maszerującym obok niego, zmarszczył więc brwi i skrył się za mglistym obłokiem własnych myśli.



59. Fiben

Fiben i Gailet siedzieli obok siebie. Zamaskowani gubryjscy technicy, którzy nastawili na parę szymów swe instrumenty z beznamiętną kliniczną precyzją, spoglądali na nie nieruchomymi oczyma. Wielosoczewkowe kule i płaskie tablice grup wyrazowych unosiły się w powietrzu ze wszystkich stron, obserwując ich z góry. Komora testów stanowiła dżunglę lśniących rur i maszynerii o błyszczących powierzchniach. Wszystko było aseptyczne i sterylne.

Mimo to pomieszczenie cuchnęło nieziemskim ptactwem. Fiben zmarszczył nos. Po raz kolejny narzucił sobie dyscyplinę, by uniknąć nieprzyjaznych myśli na temat Gubru. Z pewnością kilka z tych okazałych maszyn było detektorami psi. Choć wydawało się wątpliwe, by Galaktowie mogli naprawdę „odczytać jego myśli” z pewnością będą w stanie określić jego powierzchniowe nastawienie.

Fiben poszukał czegoś innego, o czym mógłby myśleć. Pochylił się w lewą stronę i przemówił do Gailet.

— Hmm, rozmawiałem z Sylvie, zanim przyszli po nas dziś rano. Powiedziała mi, że nie była ani razu w „Małpim Gronie” od chwili, gdy przybyłem do Port Helenia.

Gailet odwróciła się, by spojrzeć na Fibena. Jej twarz wyrażała napięcie oraz dezaprobatę.

— I co z tego? Takie zabawy, jak jej striptiz, mogły już wyjść z użycia, jestem jednak pewna, że Gubru znajdą inne sposoby wykorzystania jej jedynych w swoim rodzaju talentów.

— Od tej pory odmawia robienia podobnych rzeczy, Gailet. Naprawdę. Nie rozumiem, dlaczego jesteś do niej tak wrogo nastawiona.

— A mnie trudno jest zrozumieć, jak mogłeś się tak zaprzyjaźnić z kimś z naszych strażników! — warknęła Gailet. — To nadzorowana i kolaborantka!

Fiben potrząsnął głową.

— Właściwie Sylvie wcale nie jest nadzorowaną. Ani nawet szarą czy żółtą. Ma zieloną kartę reprodukcyjną. Przyłączyła się do nich, bo…

— Guzik mnie obchodzi, jakie miała powody! Och, mogę sobie wyobrazić, jakiego rodzaju łzawą historyjkę ci wcisnęła, ty wielki frajerze, trzepocząc rzęsami i zmiękczając cię, aby…

Z jednej z pobliskich maszyn nadbiegł niski, atonalny głos.

— Młode istoty rozumne zwane neoszympansami… zachowajcie spokój. Zachowajcie spokój, młodzi podopieczni… — uspokajał głos.

Gailet odwróciła się twarzą w tamtą stronę, zaciskając żuchwę.

Fiben zamrugał powiekami.

Chciałbym potrafić zrozumieć ją lepiej — pomyślał. W połowie przypadków nie miał pojęcia, co wyprowadzi Gailet z równowagi.

To właśnie jej zmienne usposobienie sprawiło, że w ogóle zaczął rozmawiać z Gailet, uznał jednak, że nie da to żadnego rezultatu. Lepiej zaczekać. Przejdzie jej ten nastrój. Zawsze tak się działo.

Zaledwie przed godziną śmiali się i poszturchiwali nawzajem, borykając się ze skomplikowaną mechaniczną układanką. Byli w stanie na kilka minut zapomnieć o wpatrzonych w nich mechanicznych i nieziemskich oczach. Współpracowali ze sobą, sortując raz za razem części i składając je w całość. Kiedy wreszcie cofnęli się od gotowej wieży, którą ułożyli, i spojrzeli na nią, oboje wiedzieli, że sprawili niespodziankę prowadzącym notatki. W tej chwili satysfakcji dłoń Gailet wśliznęła się — na znak niewinnego uczucia — w jego dłoń.

Tak to już było w więzieniu. Niekiedy Fibenowi naprawdę się wydawało, że to doświadczenie przynosi mu korzyść. Na przykład po raz pierwszy w życiu miał dość czasu, by po prostu usiąść i pomyśleć. Pozwalano im teraz czytać książki i zdołał zaliczyć sporo tytułów, które zawsze pragnął przeczytać. Konwersacje z Gailet otworzyły przed nim tajemniczy świat ksenologii. Sam zaś z kolei opowiedział jej o wielkim dziele, jakiego dokonywano tutaj na Garthu — delikatnym nakierowywaniu zrujnowanego ekosystemu z powrotem ku zdrowiu.

Niemniej aż za często zdarzały się długie, mroczne okresy, podczas których godziny ciągnęły się bez końca. W takich chwilach wisiał nad nimi całun. Wydawało im się, że mury zacieśniają się wokół nich, a ich rozmowa zawsze wracała do wojny, do wspomnień ich nieudanego powstania, do utraconych przyjaciół i ponurych spekulacji na temat losu samej Ziemi.

W podobnych momentach Fiben myślał, że mógłby przehandlować całą nadzieję na długie życie w zamian za godzinę swobodnego biegania pod drzewami i czystym niebem.

Dlatego nawet te nowe gubryjskie testy okazały się dla nich obojga ulgą. Przynajmniej mieli coś do roboty.

Maszyny odsunęły się nagle, bez ostrzeżenia, otwierając przejście przed ich ławą.

— Skończyliśmy, skończyliśmy… Spisaliście się dobrze, dobrze, spisaliście… Podążajcie teraz za kulą, podążajcie w kierunku środka transportu.

Gdy Fiben i Gailet podnieśli się, uformowała się przed nimi brązowa, ośmiościenna projekcja. Nie spoglądając na siebie, ruszyli w ślad za hologramem. Minęli milczących, posępnych ptasich techników, wyszli z komory testów i podążyli długim korytarzem.

Roboty-sprzątacze przemknęły obok nich z cichym szeptem dobrze nastrojonej maszynerii. W pewnej chwili z drzwi gabinetu wypadł technik Kwackoo, który obdarzył ich zdumionym spojrzeniem i z powrotem skrył się w środku. Wreszcie Fiben i Gailet minęli syczące drzwi wejściowe i wyszli w jasne światło słońca. Fiben musiał osłonić oczy dłonią. Dzień był piękny, szczypał jednak chłodek przypominający, że krótkie lato miało się już ku końcowi. Szymy, które dostrzegł na ulicach, poza odgrodzonym przez Gubru terenem, były ubrane w lekkie swetry i trampki — następny pewny znak, że zbliża się jesień.

Żaden z szymów nie spojrzał w ich stronę. Odległość była zbyt wielka, by Fiben mógł cokolwiek wywnioskować na temat ich nastroju lub mieć nadzieję, że któryś z nich rozpozna jego czy Gailet.

— Nie będziemy wracać tym samym pojazdem — szepnęła jego towarzyszka. Wskazała ręką ku rampie ładowniczej znajdującej się na dole, za długą balustradą. Rzeczywiście, brunatny furgon wojskowy, który ich przywiózł, zastąpiła wielka, odkryta barka poduszkowa. Na jej otwartym pomoście, za stanowiskiem pilota, stał ozdobny piedestał. Przyboczni Kwackoo zamontowali markizę, która chroniła dziób i grzebień ich pana przed palącym światłem Gimelhai.

Wielkiego Gubru łatwo było rozpoznać. Jego gęste, połyskujące lekko upierzenie wydawało się bardziej zmierzwione niż wtedy, gdy go poprzednio widzieli, w tajemniczej ciemności ich podmiejskiego więzienia. Ten efekt sprawiał, że różnił się on jeszcze bardziej od typowych gubryjskich funkcjonariuszy, jakich mieli okazję ujrzeć.

W niektórych miejscach jego zmiennobarwne pióra zaczynały wyglądać na wystrzępione i poszarpane. Ptasi arystokrata nosił pasiasty kołnierz. Kroczył niecierpliwie po swej grzędzie.

— No, no — mruknął Fiben. — Czyż to nie nasz stary przyjaciel, ktoś tam od dobrego gospodarowania?

Gailet żachnęła się z dźwiękiem, któremu niewiele zabrakło do cichego śmiechu.

— On się nazywa Suzeren Poprawności — przypomniała mu. — Pasiasty naszyjnik oznacza, że jest przywódcą kasty kapłańskiej. Pamiętaj tylko, żebyś był grzeczny. Postaraj się nie drapać zbyt wiele i patrz na to, co ja robię.

— Będę dokładnie imitował twe kroki, o pani.

Gailet zignorowała jego sarkazm i podążyła za brązowym hologramem przewodnim wzdłuż długiej rampy, ku barce o jaskrawych kolorach. Fiben trzymał się tuż za nią.

Projekcja przewodnia zniknęła, gdy dotarli do lądowiska. Kwackoo, którego pierzasta krawatka zabarwiona była na kolor jaskrawożółty, obdarzył ich oboje bardzo płytkim ukłonem.

— Spotkał was ten zaszczyt — zaszczyt… że nasz opiekun — szlachetny opiekun raczy okazać wam — wam na wpół uformowanym… dar waszego przeznaczenia.

Kwackoo przemawiał bez pomocy generatora głosu, co samo w sobie było niemałym cudem, biorąc pod uwagę wysoko wyspecjalizowane organy głosowe tych istot. W gruncie rzeczy wypowiadał anglickie słowa całkiem wyraźnie, choć na bezdechu, co sprawiało wrażenie, że nieziemiec oczekuje czegoś z niepokojem.

Było mało prawdopodobne, by Suzeren Poprawności był najłatwiejszym szefem we wszechświecie. Fiben powtórzył ukłon Gailet i zachował milczenie, podczas gdy ona udzielała odpowiedzi.

— Jesteśmy zaszczyceni uwagą, jaką twój pan, potężny opiekun z wielkiego klanu, raczył nas obdarzyć — powiedziała w powolnym, wyraźnie wypowiadanym siódmym galaktycznym. — Niemniej zastrzegamy sobie, w imieniu naszych opiekunów, prawo do wyrażenia dezaprobaty dla jego działań.

Nawet Fiben wciągnął powietrze z wrażenia. Zebrani Kwackoo zagruchali z gniewu i nastroszyli groźnie upierzenie.

Trzy wysokie, wyćwierkane tony położyły nagły kres ich oburzeniu. Przewodnik Kwackoo odwrócił się szybko i pokłonił suzerenowi, który przesunął się na bliższy obojga szymów koniec grzędy. Gubru rozwarł szeroko dziób i pochylił się, by przyjrzeć się Gailet najpierw jednym okiem, a potem drugim. Fiben poczuł, że ciekną po nim strumyczki potu.

Wreszcie nieziemiec wyprostował się i wyskrzeczał oświadczenie we własnej, skracającej znacznie wyrazy, fleksyjnej wersji trzeciego galaktycznego. Jedynie Fiben spostrzegł drżenie ulgi, które przebiegło wzdłuż napiętego grzbietu Gailet. Nie mógł nadążyć za bombastyczną tyradą suzerena, lecz pobliski generator głosu natychmiast rozpoczął przekład.

— Dobrze powiedziane — powiedziane dobrze… dobrze wypowiedziane, jak na wziętych do niewoli żołnierzy z klasy podopiecznych, członków nieprzyjacielskiego klanu Terra… Chodźcie więc — chodźcie i zobaczcie… chodźcie, zobaczcie i usłyszcie propozycję, której z pewnością nie potępicie — nawet w imieniu waszych opiekunów.

Gailet i Fiben spojrzeli na siebie nawzajem. Następnie, jak jedno, pokłonili się.

Późnym rankiem powietrze było przejrzyste, a słaby zapach ozonu zapewne nie zapowiadał deszczu. Podobne starożytne wskazówki były zresztą bezużyteczne w obecności produktów zaawansowanej techniki.

Barka skierowała się na południe. Minęła nieczynne spacerowe mola Port Helenia i ruszyła dalej nad samą zatoką. Fiben po raz pierwszy miał okazję ujrzeć, jakie zmiany zaszły w porcie od czasu przybycia nieziemców.

Po pierwsze, sparaliżowana została flota rybacka. Tylko jeden trawler na cztery nie leżał na brzegu lub w suchym doku. Główny port handlowy był również niemal martwy. Skupisko morskich statków o przygnębiającym wyglądzie kołysało się na swych cumach. Najwyraźniej od miesięcy nikt z nich nie korzystał. Fiben przyglądał się, jak jeden z wciąż jeszcze funkcjonujących trawlerów rybackich wypłynął zza zamykającego zatokę przylądka. Zapewne wracał wcześniej z powodu szczęśliwego połowu lub też mechanicznego uszkodzenia, z którym szymska załoga nie czuła się na siłach poradzić sobie na morzu. Płaskodenna łódź podniosła się i opadła, mijając stojącą falę w miejscu, gdzie morze stykało się z zatoką. Załoga musiała się zdrowo wysilać, gdyż przejście było teraz węższe niż za czasów pokoju. Połowę cieśniny blokowała wyniosła, zakrzywiona powierzchnia urwiska — wielka forteca z nieziemskiego cermetalu.

Wydawało się, że gubryjski okręt liniowy otaczała słaba, lśniąca poświata. Kropelki wody kondensowały się na krawędziach jego ekranów ochronnych, tęcze iskrzyły się, a mgiełka opadała na posuwający się naprzód z wysiłkiem trawler, gdy wreszcie zdołał on utorować sobie drogę wokół północnego cypelka lądu. Fiben nie zdołał wypatrzeć twarzy szymskiej załogi, kiedy barka suzerena przemknęła nad statkiem, widział jednak, jak kilka długorękich postaci osunęło się z ulgą na pokład, gdy kuter dotarł wreszcie na spokojne wody.

Od Przylądka Borealis górne ramię brzegu zatoki ciągnęło się przez kilka kilometrów na północ i wschód w kierunku samego Port Helenia. Nie licząc małego znaku przybrzeżnego, jego skaliste wyniosłości były puste. Gałęzie rosnących na szczycie grani sosen szeleściły łagodnie na morskiej bryzie.

Na południe jednak, bliżej wąskiej cieśniny, sytuacja wyglądała całkiem odmiennie. Rozciągający się za spoczywającym na ziemi okrętem liniowym teren został przekształcony. Usunięto leśną roślinność i zmieniono zarysy urwisk. Z miejsca znajdującego się tuż za przesłaniającym widok przylądkiem wzbijał się w górę pył. Widać było rój poduszkowców oraz ciężkich dźwigaczy śmigających w obie strony.

Znacznie dalej na południe, bliżej kosmoportu, wzniesiono nowe kopuły stanowiące część gubryjskiego systemu obronnego. Miejscy partyzanci podczas swego nieudanego powstania sprawili tym fortyfikacjom jedynie niewielki kłopot. Barka jednak najwyraźniej nie kierowała się w tamtą stronę. Zmierzała ku nowej konstrukcji wznoszącej się na wąskich, górzystych zboczach pomiędzy Zatoką Aspinal a Morzem Ciimarskim.

Fiben wiedział, że nie ma sensu pytać strażników, o co tu chodzi. Technicy i przyboczni Kwackoo zachowywali się uprzejmie, był to jednak sztywny rodzaj uprzejmości. Zapewne takie mieli rozkazy. Nie byli zbyt skorzy do udzielania informacji.

Gailet podeszła do poręczy, stanęła obok niego i ujęła go za łokieć.

— Popatrz — szepnęła ściszonym głosem. Wspólnie przyglądali się, jak barka wznosi się ponad urwiskami. W pobliżu brzegu oceanu szczyt wzgórza ścięto płasko. Wokół jego podstawy skupiały się budynki, które Fiben rozpoznał jako elektrownie protonowe. Wychodzące z nich przewody prowadziły w górę wzdłuż zboczy. Na szczycie leżała zwrócona stroną wewnętrzną ku niebu półkulista konstrukcja, otwarta i lśniąca w świetle słońca niczym marmurowa czasza.

— Co to jest? Projektor pola siłowego? Jakiś rodzaj broni? Fiben skinął głową, potrząsnął nią, a wreszcie wzruszył ramionami.

— Nie mam pojęcia. Nie wygląda na instalację wojskową. Cokolwiek to jednak jest, na pewno zżera mnóstwo prądu. Popatrz na te wszystkie elektrownie. Goodall!

Nad nimi przemknął cień — mający nierówne brzegi, puszysty chłód chmury przesłaniającej słońce, lecz nagły, ostry ziąb czegoś litego i wielkiego, co przelatywało z hukiem nad ich głowami. Fiben zadrżał, tylko w części z powodu obniżenia temperatury. Oboje z Gailet nie mogli się nie skulić, gdy spoglądali w górę na wielki dźwigacz transportowy, który przeleciał zaledwie sto metrów nad nimi. Ich ptasi strażnicy wyglądali za to na niewzruszonych. Suzeren stał na grzędzie, ignorując ze spokojem buczące pola, pod wpływem których szymy dygotały.

Nie lubią niespodzianek — pomyślał Fiben — ale są całkiem twardzi, kiedy wiedzą, co się dzieje.

Ich transportowiec rozpoczął długi, powolny, leniwy objazd wokół placu budowy. Fiben kontemplował białą, zwróconą ku górze misę znajdującą się pod nimi w chwili, gdy Kwackoo z różową krawatką podszedł do niego i pochylił leciutko głowę.

— Czcigodny raczy — oferuje łaskę… i zechce zasugerować wspólnotę — wzajemne uzupełnianie się… celów i dążeń.

Na drugim końcu barki można było dojrzeć Suzerena Poprawności, który przycupnął po królewsku na swym piedestale. Fiben żałował, że nie potrafi odczytać wyrazu gubryjskiej twarzy.

Co ten stary ptak kombinuje? — zastanawiał się. Nie był pewien, czy naprawdę chciałby to wiedzieć.

Gailet odwzajemniła płytki ukłon Kwackoo.

— Powiedz, proszę, swemu szanownemu opiekunowi, że pokornie rozważymy jego propozycję.

Trzeci galaktyczny suzerena był bombastyczny i ceremonialny, przyozdobiony drobiącymi, wytwornymi krokami tanecznymi. Przekład płynący z generatora głosu nie pomagał Fibenowi wiele. Złapał się na tym, że obserwuje raczej Gailet niż nieziemca, starając się zrozumieć, o czym, u diabła, rozmawiają.

— …dopuszczalna rewizja Rytuału Wyboru Wspomaganiowego Doradcy… modyfikacja wprowadzona w czasie napięcia przez czołowych reprezentantów podopiecznych… jeśli w istocie dokonano jej w najlepiej pojętym interesie gatunku ich opiekunów…

Gailet wyglądała na wstrząśniętą. Spoglądała w górę, na gubryjskiego przywódcę. Jej wargi zacisnęły się w wąską linię. Splatające się ze sobą palce zacisnęła tak mocno, że aż zbielały. Gdy suzeren przestał ćwierkać, generator głosu przemawiał jeszcze przez chwilę, po czym wokół nich zapadła cisza, którą mącił jedynie gwizd przecinanego powietrza i ciche brzęczenie silników wehikułu.

Gailet przełknęła ślinę. Pokłoniła się. Wydawało się, że trudno jej jest wydobyć z siebie głos.

Dasz sobie radę — zachęcał ją w milczeniu Fiben. Blokada mowy była czymś, co mogło trafić każdego szyma, zwłaszcza poddanego takiemu naciskowi, wiedział jednak, że nie odważy się zrobić nic, by jej pomóc.

Gailet odkaszlnęła, ponownie przełknęła ślinę i zdołała wykrztusić z siebie słowa.

— Czci… czcigodny starszy, nie… nie możemy przemawiać w imieniu naszych opiekunów, ani nawet wszystkich szymów na Garthu. To, o co pan prosi, jest… jest…

Suzeren przemówił ponownie, jak gdyby zakończyła już swą odpowiedź. Albo, być może, po prostu nie uważano za nieuprzejme, gdy istota z klasy opiekunów przerywała podopiecznemu.

— Nie jesteście zmuszeni — nie musicie… odpowiadać teraz — oznajmił generator głosu, gdy Gubru ćwierkał i huśtał się na swej grzędzie. — Przestudiujcie — poznajcie — rozważcie… materiały, które otrzymacie. Ta okazja przyniesie wam korzyść.

Ćwierkanie ponownie zamilkło, a w ślad za nim brzęczący generator głosu. Wyglądało na to, że suzeren nakazał im odejść, zamykając po prostu oczy.

Jak na jakiś niewidoczny dla Fibena sygnał pilot barki poduszkowej oddalił pojazd od gorączkowej krzątaniny trwającej na zdewastowanym wzgórzu i skierował go ponad zatoką na północ, w kierunku Port Helenia. Wkrótce okręt liniowy w zatoce — gigantyczny i niewzruszony — został za nimi w spowijającym go wieńcu mgły i tęcz.

Fiben i Gailet podążyli za Kwackoo do siedzeń z tyłu barki.

— O co w tym wszystkim chodziło? — szepnął do niej Fiben. — Co ten cholerny stwór gadał o jakiejś ceremonii? Czego od nas oczekuje?

— Psst! — Gailet kazała mu gestem być cicho. — Wytłumaczę ci to później, Fiben. W tej chwili pozwól mi, proszę, pomyśleć.

Gailet usiadła w kącie, ramionami obejmując kolana. Z nieobecną miną podrapała się w futro na lewej nodze. Jej oczy były skierowane w pustkę. Gdy Fiben wykonał gest sugerujący, że chciałby ją poiskać, nawet nie zareagowała. Spoglądała tylko w stronę horyzontu, jak gdyby jej umysł przebywał gdzieś bardzo daleko.

Wróciwszy do celi, stwierdzili, że dokonano tam wielu zmian. — Chyba zdaliśmy wszystkie te testy — zauważył Fiben, spoglądając na ich odmienioną kwaterę.

Łańcuchy zabrano wkrótce po pierwszej wizycie suzerena, która odbyła się owej ciemnej nocy, kilka tygodni temu. Po tym wydarzeniu słomę na podłodze zastąpiono materacami i pozwolono im na czytanie książek.

Teraz jednak wszystko to mogło im się wydać wręcz spartańskie. Podłogę wyłożono pluszowymi dywanami, a większą część jednej ze ścian pokrywał kosztowny hologobelin. Były tam też takie luksusy, jak łóżka, krzesła i biurko, a nawet muzyczny dek.

— To łapówki — mruknął Fiben, przeglądając sześciany z nagraniami. — Cholera jasna, mamy coś, czego oni chcą. Może ruch oporu nie został jeszcze rozbity. Może Athaclena i Robert kąsają ich i Gubru chcieliby, byśmy…

— To nie ma nic wspólnego z twoją panią generał — powiedziała Gailet bardzo cichym głosem, ledwie głośniejszym od szeptu. — A przynajmniej niewiele. Ta sprawa ma bez porównania szerszy zasięg.

Twarz miała napiętą. Przez całą drogę powrotną była milcząca i podenerwowana. Od czasu do czasu Fiben wyobrażał sobie, że słyszy odgłos pracy jakichś mechanizmów, turkoczących wściekle w jej głowie.

Gailet nakazała mu gestem, by podszedł za nią pod nową holościankę. W owej chwili nastawiono ją tak, by przedstawiała trójwymiarową scenę złożoną z abstrakcyjnych kształtów i wzorów — pozornie bezkresną aleję lśniących sześcianów, sfer i piramid rozciągającą się w nieskończoną dal. Gailet usiadła po turecku i zaczęła manipulować przy układzie sterującym.

— To kosztowne urządzenie — powiedziała odrobinę głośniej niż było to konieczne. — Pobawmy się trochę. Przekonajmy się, co potrafi zrobić.

Gdy Fiben usiadł obok niej, euklidesowe kształty rozmazały się i zniknęły. Regulator zaklekotał pod dotknięciem Gailet i nagle pojawiła się nowa scena. Wydawało się teraz, że ściana otwiera się na rozległą, piaszczystą plażę. Zwiastujące burzę chmury wypełniały nieboskłon aż po obniżający się, szary horyzont. Bałwany przewalały się w odległości niecałych dwudziestu metrów. Wyglądały tak realistycznie, że nozdrza Fibena rozwarły się, gdy spróbował pochwycić woń soli.

Gailet skupiła się na urządzeniach kontrolnych.

— Może to właśnie mamy zrobić — usłyszał jej mamrotanie. Niemal doskonały obraz plaży zamigotał i na jego miejscu zamajaczyła nagle ściana zielonych liści — scena z dżungli tak bliska i realna, że Fibenowi bez mała wydało się, iż mógłby wskoczyć do środka i uciec w zielone tumany, jak gdyby było to jedno z owych mitycznych „urządzeń teleportacyjnych”, o których czytało się w romantycznej literaturze, a nie po prostu hologobelin wysokiej jakości.

Fiben wpatrzył się w wybraną przez Gailet scenę. Od razu poznał, że nie jest to dżungla Garthu. Opleciony pnączami deszczowy las stanowił rozedrganą, żywą hałaśliwą scenę, pełną kolorów i różnobarwnych kształtów. Skrzeczały tam ptaki i darły się wyjce.

A więc to Ziemia — pomyślał i zastanowił się, czy Galaktyka pozwoli mu kiedykolwiek na spełnienie jego marzenia i ujrzenie rodzinnego świata na własne oczy.

Cholernie mało prawdopodobne w obecnej sytuacji.

Gailet przemówiła, przyciągając jego uwagę.

— Pozwól mi nastawić to tutaj, żeby scena była bardziej realistyczna.

Poziom dźwięku podniósł się. Nagle buchnęły wokół nich hałasy dżungli.

Co ona próbuje zrobić? — zastanowił się Fiben.

Nagle coś zauważył. Gdy Gailet manipulowała poziomem dźwięku, jej lewa ręka wykonała prymitywny, lecz wymowny gest. Fiben zamrugał powiekami. Był to znak dziecięcego języka, mowy znaków, której używały wszystkie szymskie dzieci do wieku czterech lat, gdy wreszcie uczyły się robić użytek z mowy.

Dorośli słuchają — oznajmiła.

Wydawało się, że dźwięki dżungli wypełniają sobą pomieszczenie, odbijając się od pozostałych ścian.

— Gotowe — powiedziała cichym głosem. — Teraz nie mogą nas podsłuchiwać. Możemy rozmawiać szczerze.

— Ale… — zaczął oponować Fiben, ponownie jednak ujrzał ten sam gest.

Dorośli słuchają.

Jego respekt dla inteligencji Gailet wzrósł po raz kolejny. Rzecz jasna, wiedziała, że ta prosta metoda nie przeszkodzi urządzeniom podsłuchowym w odebraniu każdego słowa. Gubru i ich agenci mogli jednak sobie wyobrażać, że szymy są na tyle głupie, by uwierzyć, że tak się stanie! Jeśli oboje będą się zachowywać tak, jakby wierzyli, że są bezpieczni przed podsłuchem…

Cóż za misterną pajęczynę przędziemy — pomyślał Fiben. To była prawdziwa szpiegowska robota. Na swój sposób sprawiało mu to przyjemność.

Wiedział też jednak, że jest to niebezpieczne jak diabli.

— Suzeren Poprawności ma pewien problem — powiedziała na głos Gailet. Jej ręce spoczywały nieruchomo na kolanach.

— Powiedział ci to? Ale jeśli Gubru mają kłopoty, to dlaczego…

— Nie powiedziałam „Gubru”, choć myślę, że to również jest prawdą. Mówiłam o samym Suzerenie Poprawności. Ma on kłopoty ze swymi partnerami. Jakiś czas temu kapłan zdecydowanie zbyt mocno zaangażował się w pewną sprawę i teraz wygląda na to, że musi za to diabelnie drogo zapłacić.

Fiben siedział bez ruchu, zdumiony, że wyniosły nieziemski władca raczył opowiadać nędznemu jak robak terrańskiemu podopiecznemu takie rzeczy. Nie spodobała mu się ta myśl. Podobne zwierzenia mogły łatwo okazać się niezdrowe.

— Na czym polegało to nadmierne zaangażowanie? — zapytał.

— Cóż, po pierwsze — ciągnęła Gailet, drapiąc się w rzepkę — kilka miesięcy temu uparł się, by w góry wysłano wiele oddziałów Żołnierzy Szponu oraz uczonych.

— Po co?

Twarz Gailet przybrała wyraz całkowitego opanowania.

— Mieli tam szukać… Garthian.

— Czego? — Fiben zamrugał. Parsknął śmiechem, lecz stłumił to nagle, gdy ujrzał ostrzegawczy błysk w jej oczach. Ręka szymki, drapiąca jej kolano, zwinęła się i odwróciła w geście oznaczającym ostrożność.

— Garthian — powtórzyła.

Taki bzdurny przesąd — pomyślał Fiben. — Ciemne, żółtokartowe szymy opowiadając dzieciom bajki o Garthianach, żeby je nastraszyć.

Można było pęknąć ze śmiechu na myśl, że wyrafinowani Gubru dali się nabrać na takie bajeczki.

Gailet jednak ten pomysł najwyraźniej nie wydawał się zabawny.

— Możesz sobie wyobrazić, dlaczego suzeren się podekscytował, Fiben, gdy ujrzał dowód, pozwalający mu uwierzyć, że Garthianie mogą istnieć. Wyobraź sobie, jakim fantastycznym sukcesem byłoby dla każdego klanu zdobycie praw adopcji przedrozumnego gatunku, który ocalał z Bururalskiej Masakry. Natychmiastowe przejęcie przez Gubru praw dzierżawy Garthu byłoby najmniej istotną z konsekwencji.

Fiben zrozumiał, o co jej chodzi.

— Ale… ale co, u diabła, w ogóle sprawiło, że pomyślał, iż…

— Wygląda na to, że za obsesję suzerena w znacznej mierze odpowiedzialny był nasz tymbrimski ambasador, Uthacalthing, Fiben. Czy pamiętasz dzień wybuchu w ambasadzie, gdy próbowałeś się włamać do tymbrimskiego schowka dyplomatycznego?

Fiben otworzył usta i zamknął je z powrotem. Spróbował pomyśleć. Jaką grę prowadziła teraz Gailet?

Suzeren Poprawności niewątpliwie wiedział, że to Fiben był szymem, którego widziano umykającego przez dym i smród upieczonych gubryjskich urzędników w dniu eksplozji w dawnej tymbrimskiej ambasadzie. Wiedział, że to Fiben odbył daremną zabawę w berka ze strażnikiem schowka, a potem uciekł po urwisku pod samymi dziobami drużyny Żołnierzy Szponu.

Czy wiedział o tym dlatego, że powiedziała mu Gailet? A jeśli tak, to czy poinformowała go również o tajemnej wiadomości, którą Fiben znalazł w głębi skrytki i przekazał Athaclenie?

Nie mógł zapytać jej o te rzeczy. Ostrzegawczy błysk jej oczu kazał mu zachować milczenie.

Mam nadzieję, że ona wie, co robi — modlił się gorączkowo. Czuł wilgoć pod pachami. Otarł z czoła strużkę potu.

— Mów dalej — powiedział bez tchu.

— Twoja wizyta unieważniła dyplomatyczny immunitet i dała Gubru pretekst, którego szukali, umożliwiający im włamanie się do schowka. Wtedy spotkało ich coś, co — jak myśleli — było prawdziwym uśmiechem losu. System autodestrukcji schowka częściowo zawiódł. W środku znajdowały się dowody, Fiben, dowody świadczące o prywatnych dochodzeniach w kwestii Garthian, które prowadził tymbrimski ambasador.

— Uthacalthing? Ale…

Nagle Fibena olśniło. Spojrzał na Gailet wybałuszonymi oczyma, po czym zgiął się w pół i zaczął kasłać, usiłując nie roześmiać się głośno. Wesołość wezbrała w jego piersi niczym para, samoistna siła, którą zaledwie zdołał powstrzymać. Nagły, krótki atak blokady mowy był w gruncie rzeczy błogosławieństwem, gdyż dzięki niemu Gailet nie musiała go uciszać. Kaszlnął jeszcze kilka razy i uderzył się w pierś.

— Przepraszam — powiedział cichym głosem.

— Gubru uważają teraz, że dowody były sfabrykowane i stanowiły sprytny podstęp — ciągnęła.

Nie mów — pomyślał po cichu Fiben.

— Oprócz tego, że sfałszował dane, Uthacalthing sprawił również, że Planetarną Bibliotekę ogołocono ze wszystkich plików dotyczących Wspomagania, co spowodowało, iż suzeren odniósł wrażenie, że coś tu próbuje się ukryć. Gubru ponieśli wielkie koszty, zanim się przekonali, że Uthacalthing ich oszukał. Na przykład sprowadzili tu Bibliotekę Planetarną klasy naukowej. Stracili też w górach sporo uczonych i żołnierzy, zanim się w tym połapali.

— Stracili? — Fiben przesunął się do przodu. — W jaki sposób?

— Szymskie oddziały nieregularne — odparła zwięźle Gailet. Ponownie pojawiło się to ostrzegawcze spojrzenie.

Daj spokój Gailet — pomyślał. — Nie jestem idiotą.

Fiben wiedział, że nie należy w żaden sposób wspominać o Robercie i Athaclenie. Wystrzegał się nawet myśli o nich.

Niemniej nie mógł całkowicie stłumić uśmiechu. A więc to dlatego Kwackoo byli tacy uprzejmi! Jeśli szymy prowadziły wojnę w sposób inteligentny i na dodatek zgodny z oficjalnymi regułami, w takim razie wszystkie z nich trzeba było traktować z pewną, minimalną dozą respektu.

— A więc górskie szymy przeżyły ten pierwszy dzień! Musiały wtedy przyłożyć najeźdźcom! Na pewno dalej to robią!

Wiedział, że ma prawo dać upust odrobinie radości. To będzie zgodne z jego rolą.

Uśmiech Gailet był blady. Ta wiadomość musiała u niej wywołać mieszane uczucia. Ostatecznie jej udział w powstaniu wypadł znacznie gorzej.

To znaczy — pomyślał Fiben — że starannie wypracowany podstęp Uthacalthinga przekonał Gubru, iż na planecie znajduje się coś przynajmniej równie ważnego jak wartość kolonii jako zakładnika. Garthianie! Kto by na to wpadł! Udali się w góry w pościg za mitem i pani generał wyszukała sposób, by zadać im cios, gdy tylko znaleźli się w jej zasięgu. Och, przykro mi z powodu tych wszystkich rzeczy, które pomyślałem o jej starym. Cóż za bombowy numer, Uthacalthing. Teraz jednak najeźdźcy przejrzeli już na oczy. Ciekawe, czy…

Fiben podniósł wzrok i ujrzał, że Gailet obserwuje go w skupieniu, jak gdyby chciała oszacować jego myśli. Fiben zrozumiał wreszcie jeden z powodów, dla których nie mogła być z nim całkowicie otwarta i szczera.

Musimy podjąć decyzję — zdał sobie sprawę. — Czy powinniśmy spróbować okłamać Gubru?

On i Gailet mogli spróbować podtrzymać dowcip Uthacalthinga przez jeszcze jakiś czas. Mogło im się udać przekonać suzerena, by jeszcze raz wyruszył na łowy na mitycznych Garthian. Warto było podjąć ten wysiłek, jeśli ściągnęłoby to jeszcze choć jeden oddział Gubru w zasięg górskich bojowników.

Czy jednak on lub Gailet posiadali choć w przybliżeniu wystarczającą dawkę wyrafinowania niezbędnego do przeprowadzenia podobnego fortelu? Co byłoby do tego potrzebne? Mógł to sobie wyobrazić: „A jużci, panie. Garthianie som. Tak, szefuniu. Może pan wierzyć staremu szymowi. Tak, tak.”

Albo, wprost przeciwnie, mogli spróbować psychologii odwrotnej: „Nieee rzucajcie mnie w tę kępę głogu!”

Rzecz jasna, żadna z tych metod w najmniejszym stopniu nie przypominała sposobu, w jaki zrobił to Uthacalthing. Gra sprytnego Tymbrimczyka polegała na subtelnym, chytrym zmyleniu przeciwnika. Fiben nawet nie myślał o próbie podjęcia działań o takim poziomie wyrafinowania.

Zresztą, gdyby jego i Gailet złapano na próbie okłamania Gubru, mogłoby to zdyskwalifikować ich jako kandydatów do owego specjalnego statusu, jaki Suzeren Poprawności zdawał się im oferować dziś po południu. Fiben nie miał pojęcia, czego chciała od nich ta istota, mogło to jednak oznaczać szansę na dowiedzenie się, co takiego najeźdźcy budują nad Morzem Ciimarskim. Ta informacja mogła mieć kluczowe znaczenie.

Nie, to po prostu nie jest warte ryzyka — uznał Fiben. Stanął teraz wobec następnego problemu: jak przekazać te myśli Gailet?

— Nawet najbardziej zaawansowany gatunek istot rozumnych może popełniać błędy — odezwał się powoli, starannie wymawiając słowa. — Zwłaszcza na obcym świecie.

Udając, że szuka pchły, ukształtował znak dziecięcej mowy oznaczający „koniec zabawy?”

Najwyraźniej Gailet zgadzała się z nim. Skinęła stanowczo głową.

— Zrozumieli już, że się mylili. Są pewni, że Garthianie to mit. Gubru przekonali się, że była to tylko tymbrimska pułapka. Odniosłam zresztą wrażenie, że pozostali suzerenowie — którzy sprawują dowództwo wspólnie z górskim kapłanem — nie pozwolą na dalsze bezsensowne wypady w góry, gdzie ptaki są łatwym celem dla guerrilli.

Fiben poderwał głowę. Serce zabiło mu mocno przez kilka przelotnych chwil. Wreszcie zrozumiał, co Gailet miała na myśli… jak dokładnie miało brzmieć ostatnie słowo, które wypowiedziała. Homonimy były jedną z uciążliwych wad, które nowoczesny anglic odziedziczył po dawnym angielskim, chińskim i japońskim. Podczas gdy języki galaktyczne skonstruowano z myślą o maksymalizacji zawartości informacji i eliminacji dwuznaczności, narzecza dzikusów wyewoluowały w sposób niekontrolowany i spontaniczny, więc pełno w nich było szczególnych cech, takich jak słowa o podobnym brzmieniu, lecz odrębnym znaczeniu.

Zauważył, że pięści ma zaciśnięte. Zmusił się do tego, by się odprężyć.

Guerrilli, nie goryli. Ona nic nie wie o tajnym projekcie wspomaganiowym w górach — zapewniał sam siebie Fiben. — Nie ma pojęcia, jak ironicznie zabrzmiała jej uwaga.

Był to jednak jeszcze jeden powód, by raz na zawsze położyć kres „żartowi” Uthacalthinga. Tymbrimczyk nie mógł zdawać sobie sprawy z istnienia Centrum Howlettsa w większym stopniu niż jego córka. Gdyby wiedział o prowadzonych tam tajnych pracach, z pewnością wybrałby inny podstęp niż ten, który miał zaprowadzić najeźdźców akurat w te same góry.

Gubru nie mogą wrócić do Mulunu — zdał sobie sprawę Fiben. — To tylko przypadek, że do tej pory nie odkryli gorków.

— Głupie ptaszyska — mruknął, grając wyznaczoną przez Gailet rolę. — Wyobraź sobie, że dały się nabrać na naiwną bajeczkę dzikusów. Za co się wezmą po Garthianach? Za Piotrusia Pana?

Twarz Gailet wyrażała dezaprobatę. — Musisz się postarać okazywać im więcej szacunku, Fiben.

Pod pozorami przygany wyczuwał jednak silną nutę pochwały. Ich powody mogły nie być takie same, jak dotąd jednak zgadzali się ze sobą. Żart Uthacalthinga dobiegł końca.

— Tym, za co wezmą się potem, Fiben, jesteśmy my. Zamrugał powiekami.

— My? Skinęła głową.

— Podejrzewam, że wojna nie układa się zbyt dobrze dla Gubru. Z pewnością nie odnaleźli statku delfinów, który wszyscy ścigają, gdzieś po drugiej stronie Galaktyki. Wydaje się też, że wzięcie Garthu na zakładnika nie wpłynęło na Ziemię ani na Tymbrimczyków. Idę o zakład, że w ten sposób wzmocnili tylko opór i pozyskali dla Terry trochę sympatii wśród tych, którzy dotąd byli neutralni.

Fiben zmarszczył brwi. Upłynęło już wiele czasu, odkąd ostatnio myślał o większym polu wydarzeń — o zamieszaniu panującym wszędzie w Pięciu Galaktykach — o Streakerze — o oblężeniu Terry. Ile jednak Gailet wiedziała, a ile było tylko spekulacją?

Wewnątrz znajdującej się obok ściany pogodowej pojawił się wielki, czarny ptak z potężnym, wesoło ubarwionym dziobem. Wylądował z szelestem bardzo blisko dywanu, na którym siedzieli Fiben i Gailet. Postąpił krok naprzód i spojrzał na Fibena najpierw jednym okiem, a potem drugim. Tukan przypominał szymowi Suzerena Poprawności. Fiben zadrżał.

— Zresztą — ciągnęła Gailet — wygląda na to, że przedsięwzięcie na Garthu wyczerpuje zasoby Gubru w sposób, na który nie mogą sobie oni za bardzo pozwolić, zwłaszcza jeśli do galaktycznego społeczeństwa powróci pokój i Instytut Sztuki Wojennej każe im oddać planetę zaledwie po jakichś kilku dekadach. Myślę sobie, że Gubru bardzo intensywnie zastanawiają się, w jaki sposób można by wyciągnąć z całego tego interesu jakiś zysk.

Fibena nagle olśniło.

— Cała ta budowla przy Przylądku Południowym stanowi część owej sprawy, zgadza się? To element planu, który ma pomóc suzerenowi wykaraskać się z tego bigosu.

Gailet wydęła wargi.

— Barwnie powiedziane. Czy domyśliłeś się, co budują?

Wielobarwny ptak na gałęzi zakrakał ostro, jak gdyby śmiał się z Fibena. Gdy jednak ten spojrzał ostro w jego stronę, ptak wrócił już do poważnego zajęcia, jakim było grzebanie w wyimaginowanym detrytusie ściółki leśnej. Fiben przeniósł wzrok z powrotem na Gailet.

— Powiedz mi — poprosił.

— Nie jestem pewna, czy zapamiętałam to, co mówił suzeren. Jak pamiętasz, byłam raczej podenerwowana. — Jej oczy zamknęły się na chwilę. — Czy… czy mówi ci coś nazwa „bocznik hiperprze-strzenny”?

Ptak w ścianie wystartował w eksplozji piór i liści, gdy Fiben zerwał się na nogi i cofnął o ponad metr od Gailet. Spojrzał na nią z niedowierzaniem.

— Co takiego? Ale… ale to szaleństwo! Wybudować bocznik na powierzchni planety? To po prostu nie…

Nagle przerwał. Przypomniał sobie wielką murowaną misę i gigantyczne elektrownie. Jego wargi zadrżały. Złączył dłonie, ciągnąc za przeciwstawne kciuki. W ten sposób przypominał sobie, że jest oficjalnie niemal równy człowiekowi i — postawiony w obliczu czegoś tak niewiarygodnego i nieprawdopodobnego — powinien być w stanie myśleć równie sprawnie jak on.

— Do… — szepnął. Oblizał wargi i skupił się na słowach. — Do czego ma służyć?

— Nie jestem całkiem pewna — odrzekła Gailet. Jej głos ledwie przebijał się przez skrzeczenie dobiegające z imitacji lasu. Narysowała palcem na dywanie znak migowy oznaczający niepewność. — Myślę, że rozpoczęto jego budowę z myślą o jakiejś ceremonii dla Garthian, gdyby Gubru udało się ich znaleźć i zdobyć dla siebie. Teraz suzerenowi potrzebne jest coś, co pozwoliłoby zwrócić koszty tej inwestycji, zapewne inny użytek dla bocznika. O ile zrozumiałam gubryjskiego przywódcę, Fiben, ma on zamiar wykorzystać to urządzenie dla nas.

Fiben znów usiadł. Przez długą chwilę nie spoglądali na siebie. Pozostały jedynie wzmocnione odgłosy dżungli, kolory fosforyzującej mgły unoszącej się pomiędzy liśćmi holograficznego lasu deszczowego oraz niesłychany szept ich własnego, pełnego niepewności strachu. Podobizna jaskrawego ptaka obserwowała ich jeszcze przez jakiś czas z repliki gałęzi wysoko nad nimi. Gdy jednak widmowa mgła obróciła się w niematerialny deszcz, ptak rozpostarł wreszcie fikcyjne skrzydła i odleciał.



60. Uthacalthing

Thennanianin był nieczuły. Wyglądało na to, że nie ma żadnego sposobu, by się do niego przebić.

Kault wydawał się niemal stereotypem, karykaturą własnego gatunku — prostoduszny, otwarty, honorowy aż do przesady i tak ufny, że groziło to doprowadzeniem Uthacalthinga do paroksyzmów frustracji. Glif teev’nus nie był w stanie wyrazić jego zawodu. W ciągu ostatnich kilku dni między witkami jego korony zaczynało się kształtować coś mocniejszego — coś zjadliwego, co przypominało ludzką przenośnię.

Uthacalthing zdał sobie sprawę, że zaczyna się „wkurzać”.

Czego by było trzeba, by wzbudzić podejrzenia Kaulta? Tymbrimczyk zastanowił się, czy powinien udawać, że mówi przez sen, mamrotać złowieszcze aluzje i wyznania. Czy wzbudziłoby to jakieś przeczucie pod grubą czaszką Thennanianina? A może powinien porzucić wszelkie subtelności, napisać cały scenariusz i pozostawić rozłożone kartki w widocznym miejscu, by Kaułt je tam znalazł!

W obrębie gatunku jednostki mogą się znacznie różnić od siebie — pomyślał Uthacalthing. Kault stanowił anomalię nawet jak na Thennanianina. Zapewne nigdy nie przyszłoby mu do głowy, by szpiegować swego tymbrimskiego towarzysza. Uthacalthingowi trudno było zrozumieć, w jaki sposób mógł on zajść tak wysoko w korpusie dyplomatycznym jakiegokolwiek gatunku.

Na szczęście mroczniejsze aspekty thennańskiej natury nie osiągały w nim podobnie przesadnych proporcji. Członkowie stronnictwa Kaulta nie byli — jak się zdawało — tak po kołtuńsku świętoszkowaci i totalnie przekonani o własnej słuszności jak ci. którzy aktualnie kierowali polityką klanu. Tym bardziej szkoda, że jednym z ubocznych efektów zaplanowanego przez Uthacalthinga żartu — o ile się on uda — będzie dalsze osłabienie owego umiarkowanego skrzydła.

Godne pożałowania. Jednakże — przypomniał sobie Uthacalthing — potrzebny byłby cud, by grupa Kaulta kiedykolwiek zdobyła władzę.

Zresztą, jeżeli sprawy nadal będą zmierzać w tę stronę, zostanie mu oszczędzony moralny dylemat wywołany niepokojem o konsekwencje jego dowcipu. W obecnej chwili nie przynosił on dokładnie żadnych skutków. Jak dotąd była to nadzwyczaj frustrująca podróż. Jedyną pociechę stanowił fakt, że nie trafili jednak do gubryjskiego obozu jenieckiego.

Znajdowali się na nizinnym, falistym terenie wznoszącym się nieubłaganie ku południowym zboczom gór Mulun. Odarty z różnorodności ekosystem równin ustępował stopniowo miejsca nieco mniej monotonnej scenerii — skarłowaciałym drzewom i wyżłobionym tarasom, których czerwone i brunatne warstwy osadowe lśniły w świetle poranka, jak gdyby mrugały do nich na znak posiadanej sekretnej wiedzy o dawno minionych dniach.

W miarę jak trasa wędrowców wiodła coraz bliżej gór, Uthacalthing wciąż dokonywał w niej poprawek, kierowany błękitnym migotaniem na horyzoncie — blaskiem tak słabym, że niekiedy jego oczy niemal nie mogły go dostrzec. Wiedział z całą pewnością, że aparat wzrokowy Kaulta w ogóle nie potrafił wykryć tej iskry. Tak to zaplanował.

Uthacalthing wskazywał drogę, wiernie podążając za pokazującym się sporadycznie blaskiem. Uważnie poszukiwał pozostawionych znaków. Za każdym razem, gdy dostrzegał jeden z nich, wykonywał cały rytuał: sumiennie zacierał ślady na ziemi, ukradkiem wyrzucał kamienne narzędzia, potajemnie czynił notatki, które ukrywał pospiesznie, gdy towarzysz jego wędrówki wyłaniał się zza zakrętu.

Każdy inny w tej chwili gotowałby się już wprost z ciekawości. Ale nie Kault. Nie, nie Kault.

Tego poranka przyszła kolej na Thennanianina i on maszerował jako pierwszy. Ich trasa prowadziła brzegiem błotnistej równiny, wciąż jeszcze wilgotnej po ostatniej serii jesiennych deszczów. Tam, wyraźnie widoczne, ścieżkę przecinały ślady liczące sobie nie więcej niż kilka godzin, najwyraźniej pozostawione przez coś, co posuwało się na dwóch nogach, podpierając się jedną ręką. Kault jednak minął je po prostu, węsząc swymi wielkimi szczelinami oddechowymi, i wyraził swym huczącym głosem komentarz o tym, jak rześki dziś poranek!

Uthacalthing pocieszał się myślą, że ta częć jego planu nigdy nie rokowała wielkich nadziei. Być może nie miała się udać i tyle.

A może po prostu nie jestem wystarczająco inteligentny. Oba nasze gatunki mogły wyznaczyć na placówkę na tej znajdującej się w zapadłej części ramienia Galaktyki planecie swych najbardziej tępych przedstawicieli.

Nawet wśród ludzi byli tacy, którzy z pewnością byliby w stanie wykombinować coś lepszego. Na przykład któryś z tych legendarnych agentów Rady Terrageńskiej.

Rzecz jasna, na Garthu w chwili wybuchu kryzysu nie było żadnych agentów ani innych, obdarzonych większą wyobraźnią Tymbrimczyków. Uthacalthing był zmuszony do stworzenia takiego planu, na jaki go było stać.

Zastanowił się nad drugą częścią swego żartu. Było oczywiste, że Gubru dali się nabrać na jego fortel. Do jakiego jednak stopnia? Ile kłopotu i wydatków ich to kosztowało? I, co ważniejsze z punktu widzenia galaktycznego dyplomaty, jak głębokim wstydem się okryli?

Gdyby okazali się równie tępi i niepojętni jak Kautl… Ale nie, na Gubru można polegać — zapewniał sam siebie Uthacalthing. — Oni, przynajmniej, są biegli w oszustwach i hipokryzji. To czyniło ich łatwiejszymi nieprzyjaciółmi od Thennanian. Osłonił dłonią oczy, kontemplując coraz późniejszy poranek. Powietrze stawało się ciepłe. Dał się słyszeć szeleszczący dźwięk, skrzypienie pękających liści. Kilka metrów z tyłu pojawił się maszerujący wielkimi krokami Kault. Mruczał niską melodię marszową i posługiwał się długim kijem, by odsuwać krzaki ze swej drogi.

Jeśli nasze rasy są oficjalnie w stanie wojny, to dlaczego Kaultowi jest tak trudno zauważyć, że wyraźnie coś przed nim ukrywam? — zastanowił się Uthacalthing.

— Hmmm — mruknął wielki Thennanianin, gdy zbliżył się do niego. — Kolego, czemu się zatrzymaliśmy?

Mówił w anglicu. Ostatnio urządzili sobie zabawę polegającą na tym, że codziennie, dla wprawy, porozumiewali się w innym języku. Uthacalthing wskazał dłonią ku niebu.

— Jest już prawie południe, Kault. Gimelhai pali coraz mocniej. Lepiej wyszukajmy jakieś miejsce i zejdźmy ze słońca. Skórzasty grzebień grzbietowy Kaulta nadął się.

— Zejdźmy ze słońca? Ależ my nie jesteśmy na… Och. Aha. Ha. Ha. Idiom dzikusów. Bardzo komiczne. Tak, Uthacalthing. Gdy Gimelhai osiągnie zenit, możemy faktycznie poczuć się trochę tak, jakbyśmy piekli się w jej zewnętrznej powłoce. Znajdźmy schronienie.

Na szczycie pagórka, w niezbyt wielkiej odległości, rósł niewielki, gęsty zagajnik. Tym razem Kault ruszył jako pierwszy, wymachując swą własnoręcznie wykonaną laską, by utorować im drogę przez wysoką, trawiastą roślinność.

Podział pracy mieli już dobrze opracowany. Kault wykonywał ciężką robotę, jaką było wykopywanie wygodnej niszy, aż do miejsca, gdzie gleba była chłodna, podczas gdy zwinne dłonie Uthacalthinga zawiązywały pelerynę Thennanianina, by zrobić z niej osłonę przed słońcem. Ułożyli się, oparci o swe plecaki, i przeczekali gorącą, środkową część dnia.

Podczas gdy Uthacalthing drzemał, Kault spędzał czas na wprowadzaniu informacji do swej przenośnej studni danych. Podnosił w górę gałązki, jagody i grudki ziemi, rozcierał je między swymi wielkimi, potężnymi palcami, po czym przysuwał pył do swych szczelin węchowych zanim poddał go badaniom za pomocą podręcznego zestawu instrumentów ocalonych z rozbitego jachtu.

Pracowitość Thennanianina była dodatkowym źródłem frustracji dla Uthacalthinga, gdyż prowadzone przez Kaulta poważne badania ekosystemu z jakiegoś powodu nie wykryły ani jednej ze wskazówek, które podsuwał mu Tymbrimczyk.

Może to dlatego, że mu je podsunięto — zastanowił się Uthacalthing. Thennanianie byli systematycznym gatunkiem. Być może wyznawany przez Kaulta pogląd na świat uniemożliwiał mu dostrzeżenie tego, co nie pasowało do wzorca odkrytego przez jego starannie prowadzone badania.

Interesująca myśl.

Korona Uthacalthinga ukształtowała glif wyrażający przyjemne zaskoczenie, gdy w jednej chwili zrozumiał, że metody Thennanianina mogą nie być tak nieskuteczne, jak się mu zdawało. Przyjął założenie, że to głupota czyni Kaulta nieczułym na jego sfałszowane wskazówki, ale…

Ostatecznie one naprawdę są oszustwem. Mój wspólnik ukrywający się w buszu pozostawia je dla mnie, bym mógł je „znaleźć” i „ukryć”. Jeśli Kault je ignoruje, to czy może to oznaczać, że jego ciasnogłowy światopogląd naprawdę jest doskonalszy? W rzeczywistości okazało się, że niemal nie sposób go oszukać!

Prawdziwy czy nie, był to interesujący koncept. Syrtunu płynęło wartko i spróbowało wzbić się w górę, lecz korona Uthacalthinga leżała obwisła, zbyt leniwa, by pobudzić glif.

Zamiast tego jego myśli powędrowały ku Athaclenie.

Wiedział, że jego córka żyje. Próby dowiedzenia się czegoś więcej mogłyby się zakończyć wykryciem przez psioniczne urządzenia nieprzyjaciela. Niemniej w tych śladach było coś — drżące półszepty głęboko na poziomach uczuć nahakieri — co mu mówiło, że dowie się wiele nowego o Athaclenie, jeśli jeszcze kiedykolwiek spotkają się na tym świecie.

Gdy Uthacalthing unosił się bezwładnie w półdrzemce, wydało mu się, że słyszy cichy głos mówiący:

— Ostatecznie, istnieją granice rodzicielskiego przewodnictwa. Poza nimi przeznaczenie dziecka zależy od niego.

A co z obcymi, którzy wkraczają w jego życie? — zapytał ambasador lśniącą postać swej dawno zmarłej żony, której kształt zdawał się unosić przed nim od chwili, gdy zamknął powieki.

— Jak to co, mężu? Oni również je ukształtują. Podobnie jak ono ich. Nasz czas jednak już się kończy…

Jej twarz była tak wyraźna… Był to sen, jaki — jak mówiono — często miewali ludzie. U Tymbrimczyków jednak zdarzało się to rzadziej. Miał on charakter wizualny, a jego znaczenie wyrażone było raczej za pośrednictwem słów niż glifów. Przypływ emocji sprawił, że końce palców Uthacalthinga zadrżały.

Oczy Mathicluanny oddaliły się od siebie. Jej uśmiech przypominał mu ten dzień w stolicy, gdy ich korony po raz pierwszy zetknęły się ze sobą… i oszołomiony Uthacalthing stanął jak wryty na samym środku zatłoczonej ulicy. Na wpół oślepiony przez glif, który nie miał żadnej nazwy, podążał jej śladem przez zaułki, mosty i mroczne kawiarnie, poszukując jej z rosnącą desperacją, aż wreszcie znalazł ją czekającą na niego na ławce w odległości mniejszej niż dwanaście sistaarów od miejsca, w którym po raz pierwszy ją wyczuł.

— Widzisz? — zapytała go we śnie głosem tamtej dziewczyny z dawnych czasów. — Jesteśmy kształtowani. Zmieniamy się. Niemniej to, czym ongiś byliśmy, również pozostaje na zawsze.

Uthacalthing poruszył się. Obraz jego żony zmarszczył się, po czym zniknął wśród drobnych, rozkołysanych fal światła. Glifem unoszącym się w miejscu, gdzie się wcześniej znajdowała, było syulif-tha… symbolizujące radość płynącą z nie rozwiązanej jeszcze zagadki.

Westchnął i usiadł, pocierając sobie oczy.

Z jakiegoś powodu Uthacalthing sądził, że jasne światło dnia może rozproszyć glif. Syulif-tha było już jednak teraz czymś więcej niż tylko snem. Bez żadnego impulsu z jego strony uniosło się w górę i oddaliło powoli w stronę jego towarzysza, wielkiego Thennanianina.

Kault siedział zwrócony do Uthacalthinga plecami, wciąż pochłonięty swymi badaniami. Kompletnie nie zauważył syulif-tha, które przekształciło się subtelnie… i zmieniło w syulif-kuonn. Glif ulokował się powoli nad grzebieniem grzbietowym Kaulta, obniżył się, osiadł na nim i zniknął. Uthacalthing wytrzeszczył oczy ze zdumienia, gdy Kault chrząknął i podniósł wzrok. Ze szczelin oddechowych Thennanianina popłynęło sapanie. Odłożył on instrumenty i odwrócił się w stronę Uthacalthinga.

— Jest tu coś bardzo dziwnego, kolego. Coś, czego nie potrafię wyjaśnić. Uthacalthing zwilżył wargi, zanim udzielił odpowiedzi.

— Powiedz mi, co cię niepokoi, szanowny ambasadorze. Głos Kaulta brzmiał jak niskie dudnienie.

— Wygląda na to, że istnieje stworzenie… które niedawno żerowało w tych kępach jagód. Dostrzegałem ślady jego posiłków już od kilku dni, Uthacalthing. Jest wielkie… bardzo wielkie jak na mieszkańca Garthu.

Tymbrimczyk wciąż próbował oswoić się z myślą, że syulif-kuonn przebiło się do Kaulta, podczas gdy tak wiele bardziej subtelnych i potężniejszych glifów nie zdołało tego dokonać.

— Doprawdy? Czy to jest ważne?

Kault przerwał, jak gdyby nie był pewien, czy ma powiedzieć coś więcej. Wreszcie Thennanianin westchnął.

— Mój przyjacielu, to nadzwyczaj dziwne. Muszę ci jednak powiedzieć, że od czasów Bururalskiej Masakry nie powinno tu być zwierzęcia zdolnego sięgnąć tak wysoko między te krzaki. Ponadto sposób jego żerowania jest zgoła nadzwyczajny.

— Nadzwyczajny pod jakim względem? Grzebień Kaulta nadął się w krótkich sapnięciach, co wskazywało na niepewność.

— Proszę cię, żebyś się ze mnie nie śmiał, kolego.

— Śmiać się z ciebie? Nigdy! — skłamał Uthacalthing.

— W takim razie powiem ci wszystko. Nabrałem już przekonania, że to stworzenie ma ręce, Uthacalthing. Jestem tego pewien.

— Hm — wyraził niezobowiązujący komentarz Tymbrimczyk. Głos Thennanianina stał się jeszcze cichszy.

— Kryje się w tym jakaś tajemnica, kolego. Tu na Garthu dzieje się coś bardzo dziwnego.

Uthacalthing zapanował nad swą koroną. Wymazał z twarzy wszelki wyraz. Teraz zrozumiał dlaczego syulif-kuonn — symbolizujące oczekiwanie na wypełnienie się dowcipu — zdołał się przebić tam, gdzie nie zdołał tego dokonać żaden inny glif.

To ja padłem ofiarą tego dowcipu!

Tymbrimczyk wyjrzał za krawędź ich markizy, gdzie jasne popołudnie zaczęło nabierać kolorów pod wpływem chmur przelewających się nad górami.

Jego ukrywający się w buszu wspólnik podrzucał „wskazówki” już od tygodni, od czasu gdy tymbrimski jacht rozbił się tam, gdzie pragnął tego Uthacalthing — na krawędzi bagien, daleko na południowy wschód od gór. Mały Jo-Jo — atawistyczny szym, który nie potrafił nawet mówić inaczej jak za pomocą rąk — wędrował tuż przed Uthacalthingiem nagi jak zwierzę, pozostawiał zwodnicze odciski stóp, wykonywał kamienne narzędzia, które podrzucał na ich drodze, i utrzymywał słaby kontakt z Uthacalthingiem za pośrednictwem błękitnej kuli strażniczej.

Wszystko to stanowiło część skomplikowanego planu, który miał w nieubłagany sposób doprowadzić Thennanianina do wniosku, że na Garthu istnieje przedrozumne życie. Kault jednak nie dostrzegł żadnego ze śladów! Żadnej ze specjalnie spreparowanych wskazówek!

Nie, tym, co Kault wreszcie zauważył, był sam Jo-Jo… ślady pozostawione przez małego szyma, gdy żerował w okolicy!

Uthacalthing zdał sobie sprawę, że syulif-kuonn miało całkowitą rację. Żart, którego ofiarą padł, był naprawdę przezabawny.

Odniósł wrażenie, że niemal może usłyszeć ponownie głos Mathicluanny.

— Nigdy nie wiadomo… — zdawała się mówić.

— To zdumiewające — rzekł do Thennanianina. — To po prostu zdumiewające.



61. Athaclena

Od czasu do czasu niepokoiła się, że za bardzo przyzwyczaja się do zmian, które w niej zaszły. Przestawione zakończenia nerwowe, przemieszczona tkanka tłuszczowa, zabawna wyniosłość jej tak teraz humanoidalnego nosa — były to rzeczy, z którymi tak już się zżyła, że czasami zastanawiała się, czy będzie w stanie wrócić do standardowej tymbrimskiej morfologii.

Ta myśl napawała ją strachem.

Do tej pory istniały poważne powody do podtrzymywania tych upodabniających ją do człowieka przekształceń. Gdy dowodziła armią znajdujących się w połowie procesu Wspomagania podopiecznych dzikusów, upodobnienie się wyglądem do ludzkiej kobiety mogło być dobrym posunięciem politycznym. Tworzyło to rodzaj więzi pomiędzy nią a szymami i gorylami.

Oraz Robertem — przypomniała sobie.

Athaclena zastanowiła się, czy będą jeszcze kiedyś eksperymentować we dwoje — jak robili to ongiś — z na wpół zakazaną słodyczą międzygatunkowego flirtu? W tej chwili wydawało się to bardzo mało prawdopodobne. Ich związek małżeński uległ redukcji do pary podpisów na kawałku kory drzewa — użytecznego aktu politycznego. Nic już nie było takie jak przedtem.

Spojrzała w dół. W mrocznej wodzie rozciągającej się przed nią zobaczyła własne odbicie.

— Ni pies, ni wydra — szepnęła w anglicu. Nie pamiętała, gdzie przeczytała lub usłyszała ten zwrot, rozumiała jednak jego przenośny sens. Każdy młody tymbrimski mężczyzna, który ujrzałby ją w jej obecnym kształcie, z pewnością pękłby ze śmiechu. Jeśli zaś chodzi o Roberta, cóż, przed niespełna miesiącem czuła się mu bardzo bliska. Jego narastający pociąg do niej — ten surowy głód dzikusa — pochlebiał jej i sprawiał przyjemność w dość śmiały sposób.

Teraz jednak Robert jest z powrotem wśród swoich. A ja jestem sama.

Athaclena potrząsnęła głową. Postanowiła odpędzić od siebie podobne myśli. Wzięła w rękę manierkę i rozproszyła swe odbicie, wlewając do sadzawki ćwierć litra jasnego płynu. Błoto w pobliżu brzegu zabulgotało, przesłaniając delikatną, oplatającą staw pajęczynę wąsów zwisających z przebiegających nad nim pnączy.

Był to ostatni z łańcucha małych zbiorników odległych od jaskiń o kilka kilometrów. Przy pracy Athaclena koncentrowała się i starannie prowadziła notatki. Wiedziała, że brak jej naukowego wyszkolenia i musi to nadrobić skrupulatnością. Niemniej jej proste eksperymenty zaczęły już przynosić obiecujące rezultaty. Jeśli jej asystenci wrócą na czas z sąsiedniej doliny, przynosząc dane, po które ich wysłała, może zdoła uzyskać coś ważnego, co będzie mogła pokazać majorowi Prathachulthornowi.

Mogę wyglądać jak dziwoląg, ale nadal jestem Tymbrimką! Dowiodę mojej użyteczności, nawet jeśli Ziemianie nie uważają mnie za wojownika.

Jej koncentracja była tak intensywna, a cisza panująca w lesie tak głęboka, że słowa, które się nagle rozległy, zabrzmiały jak uderzenie gromów.

— A więc tutaj jesteś, Clennie! Wszędzie cię szukałem. Athaclena odwróciła się nagle, omal nie wylewając z fiolki płynu koloru umbry. Nagle przytłoczyło ją wrażenie, że otaczające ją ze wszystkich stron pnącza są siecią utkaną po to, by ją schwytać. Jej puls zabił mocniej przez ułamek sekundy, którego potrzebowała, by rozpoznać Roberta. Młodzieniec spoglądał na nią z góry z wyginającego się w łuk korzenia gigantycznego prawiedębu.

Miał na sobie mokasyny, miękki, skórzany kaftan oraz bryczesy. Łuk i kołczan na jego plecach sprawiały, że wyglądał jak bohater jednego z tych starożytnych romansów dzikusów, które matka czytała Athaclenie, gdy ta była jeszcze dzieckiem. Odzyskanie spokoju zajęło jej więcej czasu niż by tego pragnęła.

— Robercie, przestraszyłeś mnie. Zaczerwienił się.

— Przepraszam. Nie chciałem.

Wiedziała, że nie jest to całkiem prawda. Osłona psioniczna Roberta była lepsza niż poprzednio i odczuwał on wyraźną dumę z powodu tego, że zdołał zbliżyć się do niej nie zauważony. Prosta, lecz wyraźna wersja kiniwiillun zamigotała jak chochlik nad jego głową. Gdy Athaclena przymrużyła oczy, mogła sobie niemal wyobrazić, że stoi tam młody tymbrimski mężczyzna…

Zadrżała. Zdecydowała już, że nie może sobie na to pozwolić.

— Chodź tu i usiądź, Robercie. Opowiedz, co ostatnio robiłeś. Trzymając się pobliskiego pnącza, opuścił się lekko na usianą liśćmi glebę i podszedł do miejsca, gdzie obok ciemnej sadzawki leżała otwarta skrzynka doświadczalna Athacleny. Robert zdjął z pleców łuk oraz kołczan i usiadł na ziemi po turecku.

— Szukałem jakiegoś sposobu, żeby być użytecznym — wzruszył ramionami. — Prathachulthorn przestał już wyciągać ze mnie informacje i chce teraz, bym stał się czymś w rodzaju otoczonego lipną chwałą oficera od morale szymów. — Jego głos stał się wyższy o ćwierć oktawy, gdy Robert naśladował południowoazjatycki akcent oficera Terrageńskiej Piechoty Morskiej: — „Musimy podnieść na duchu naszych małych przyjaciół, Oneagle. Spraw, żeby poczuli, iż są ważni dla ruchu oporu!”

Athaclena skinęła głową. Rozumiała nie wypowiedziany sens słów Roberta. Mimo dotychczasowych sukcesów partyzantów, Prathachulthorn najwyraźniej uważał szymy za zbyteczne, a w najlepszym razie nadające się do wykorzystania tylko do dywersji lub czarnej roboty. Rola łącznika z dziecinnymi podopiecznymi wydawała się odpowiednią fuchą dla niedostatecznie wyszkolonego i zapewnię również rozpieszczonego syna Koordynatora Planetarnego.

— Myślałam, że Prathachulthornowi spodobał się twój pomysł, by użyć przeciwko Gubru bakterii trawiennych — powiedziała.

Robert prychnął pogardliwie. Podniósł z ziemi gałązkę i zaczął owijać ją sobie zgrabnie wokół palców.

— Och, przyznał, że to intrygujące, iż mikroby z wnętrzności goryli rozpuszczają gubryjskie pancerze. Zgodził się wyznaczyć Benjamina i niektórych szymskich techników do mojego projektu.

Athaclena usiłowała prześledzić mroczny układ jego uczuć.

— Czy porucznik McCue nie pomogła ci go przekonać? Robert odwrócił wzrok na wspomnienie o młodej Ziemiance. Jego osłona zasunęła się w tej samej chwili, co potwierdziło niektóre z podejrzeń Athacleny.

— Lydia pomogła, to fakt. Ale Prathachulthorn mówi, że będzie niemożliwe dostarczenie odpowiedniej ilości bakterii do ważnych gubryjskich instalacji, zanim najeźdźcy je wykryją i zneutralizują. Nadal mam wrażenie, iż uważa to za sprawę marginalną, o co najwyżej niewielkiej użyteczności dla jego głównego projektu.

— Czy masz jakieś pojęcie, co on planuje?

— Uśmiecha się i mówi, że zakrwawi ptakom dzioby. Wywiad doniósł o jakiejś wielkiej konstrukcji, którą Gubru wznoszą na południe od Port Helenia. To może być dobry cel. Major nie chce jednak podać więcej szczegółów. Ostatecznie strategia i taktyka są dla zawodowców, rozumiesz? Zresztą nie przyszedłem tutaj, żeby rozmawiać o Prathachulthornie. Przyniosłem coś, co chcę ci pokazać — Robert sięgnął do środka i wydobył stamtąd jakiś przedmiot owinięty w materiał. Odwinął go. — Czy to ci coś przypomina?

Na pierwszy rzut oka wyglądało to na stos zmiętych szmat, z którego krawędzi zwisały pokryte węzłami sznurki. Gdy Athaclena przyjrzała się bliżej, trzymany przez Roberta na kolanach przedmiot wydał się jej podobny do jakiegoś wysuszonego grzyba. Robert złapał za największy węzeł, gdzie większość cienkich włókien łączyła się ze sobą, tworząc zbitą masę, i pociągnął za sznurki, aż błoniasty materiał rozwinął się całkowicie na łagodnym wietrze.

— To… to wydaje się znajome, Robercie. Powiedziałabym, że to mały spadochron, ale to coś w oczywisty sposób jest naturalne… jak gdyby pochodziło z jakiejś rośliny — potrząsnęła głową.

— Jesteś blisko. Spróbuj cofnąć się myślą o kilka miesięcy, Clennie, do pewnego dramatycznego dnia… którego, jak sądzę, żadne z nas nigdy nie zapomni.

Jego słowa były niezrozumiałe, lecz przebłyski empatii ożywiły jej wspomnienia.

— To? — Athaclena wskazała palcem na miękki, niemal przezroczysty materiał. — To pochodzi z bluszczu talerzowego?

— Zgadza się — Robert skinął głową. — Na wiosnę górne warstwy są gładkie i przypominają konsystencją gumę. Są tak sztywne, że można je odwrócić i jechać na nich jak na saniach…

— Jeśli ma się dobrą koordynację ruchów — zauważyła uszczypliwie Athaclena.

— Hmm, to fakt. Kiedy jednak nadchodzi jesień, górne warstwy usychają, aż wreszcie wyglądają tak — pomachał na wietrze oklapniętym, przypominającym spadochron talerzem, trzymając go za włókniste całuny. — Za kilka tygodni staną się jeszcze lżejsze.

Athaclena potrząsnęła głową.

— Pamiętam, że wyjaśniałeś mi, dlaczego tak jest. W ten sposób się rozmnażają, prawda?

— Zgadza się. Ten mały strąk z zarodnikami — Robert otworzył pięść, by ukazać niewielką kapsułkę leżącą w miejscu, gdzie spotykały się linie dłoni — unosi się na spadochronie na późnojesiennych wiatrach. Te przedmioty wypełniają niebo, sprawiając, że przez jakiś czas podróże powietrzne stają się niebezpieczne. W mieście wywołuje to niezły bałagan. Na szczęście, jak się zdaje, starożytne stworzenia, które zapylały bluszcz wyginęły podczas bururalskiego fiaska i niemal wszystkie strąki są bezpłodne. Gdyby tak nie było, to w tej chwili pewnie połowę Sindu porastałby już bluszcz talerzowy. Zwierzęta, które go zjadały, również od dawna są przeszłością.

— Fascynujące — Athaclena podążyła za drżeniem w aurze Roberta. — Masz odnośnie do nich jakieś plany, prawda? Robert ponownie złożył nośnik zarodników.

— Aha. A przynajmniej pomysł. Co prawda nie przypuszczam, żeby Prathachulthorn chciał mnie wysłuchać. Zbyt głęboko mnie już zaszufladkował, dzięki mojej matce.

Rzecz jasna Megan Oneagle była po części odpowiedzialna za lekceważącą opinię, jaką ziemski oficer powziął o Robercie.

Jak matka może w takim stopniu nie rozumieć własnego dziecka? — zastanowiła się Athaclena. Możliwie, że od wieków ciemnoty ludzie pokonali już długą drogę, nadal jednak czuła litość dla k’chu-non, biednych dzikusów. Musieli się jeszcze wiele nauczyć o sobie.

— Prathachulthorn może nie wysłuchać cię bezpośrednio, Robercie, szanuje jednak porucznik McCue. Ona z pewnością cię wysłucha i przekaże twe pomysły majorowi.

Robert potrząsnął głową.

— Nie jestem pewien.

— Dlaczego nie? — zapytała Athaclena. — Widzę, że ta młoda Ziemianka cię lubi. W gruncie rzeczy jestem całkiem pewna, że wykryłam w jej aurze…

— Nie powinnaś tego robić, Clennie — odwarknął Robert. — Nie można tak wścibiać nosa w uczucia innych. To… to nie twój interes. Opuściła wzrok.

— Być może masz rację. Jesteś jednak moim przyjacielem i małżonkiem, Robercie. Kiedy czujesz napięcie i frustrację, jest to niedobre dla nas obojga, zgadza się?

— Chyba tak.

Nie spojrzał jej w oczy.

— Czy więc czujesz pociąg seksualny do tej Lydii McCue? — zapytała Athaclena. — Czy żywisz dla niej uczucie?

— Nie rozumiem, dlaczego musisz pytać…

— Dlatego, że nie mogę cię wykennować, Robercie! — przerwała mu Athaclena, częściowo pod wpływem irytacji. — Nie jesteś już przede mną otwarty. Jeśli żywisz podobne uczucia, powinieneś się nimi ze mną podzielić. Być może potrafię ci pomóc.

Wreszcie na nią spojrzał, z rumieńcem na twarzy.

— Pomóc mi?

— Oczywiście. Jesteś moim małżonkiem i przyjacielem. Jeśli pożądasz tej kobiety z własnego gatunku, to czy nie powinnam z tobą współpracować? Czy nie powinnam ci pomóc w osiągnięciu szczęścia?

Robert mrugnął tylko, lecz w jego szczelnej osłonie Athaclena odkryła teraz szczeliny. Poczuła, że witki uniosły się nad jej uszami, sondując granice tych luźniejszych obszarów i formując delikatny, nowy glif.

— Czy czułeś się winny z powodu tych uczuć, Robercie? Czy uważałeś, że jesteś mi w jakiś sposób niewierny? — Athaclena roześmiała się. — Ależ międzygatunkowi małżonkowie mogą mieć kochanków i partnerów z własnego gatunku. Wiedziałeś o tym! Czegóż więc pragniesz ode mnie, Robercie? Z pewnością nie mogę dać ci dzieci! A nawet gdybym mogła, to czy możesz sobie wyobrazić, jakie by z nich były kundle?

Tym razem Robert się uśmiechnął. Odwrócił wzrok. W przestrzeni między nimi jej glif przybrał wyraźniejszą postać.

— Jeśli zaś chodzi o rekreacyjny seks, to z tym, co mam, przyprawiłabym cię tylko o frustrację, ty pod jednym względem nadmiernie, a pod drugim niedostatecznie wyposażony małpoludzie o nieodpowiedniej budowie! Dlaczego miałoby ci nie przynieść radości, jeśli znalazłeś kogoś, z kim możesz dzielić podobne przyjemności?

— To… to nie takie proste, Clennie. Ja… Wyciągnęła rękę i uśmiechnęła się, błagając go, by nic nie mówił i otworzył się przed nią.

— Jestem tutaj, Robercie — powiedziała cicho.

Zakłopotanie młodego mężczyzny przypominało niepewny potencjał kwantowy wahający się pomiędzy dwoma stanami. Jego spojrzenie przeszyło powietrze, gdy podniósł wzrok ku górze i spróbował go skupić na nierzeczy, którą stworzyła. Potem przypomniał sobie, czego się nauczył, ponownie odwrócił oczy i pozwolił, by kennowanie otworzyło go na glif, jej dar.

La’thstkoon unosiło się w powietrzu i tańczyło, przywołując go. Robert wypuścił powietrze. Jego oczy rozwarły się pod wpływem zaskoczenia, gdy jego własna aura otworzyła się bez udziału świadomej woli. Rozwijając się niczym kwiat, coś — bliźniak la’thsthoon — wyłoniło się na zewnątrz i wpadło we wzmacniający rezonans z koroną Athacleny.

Dwie wstęgi nicości, jedna ludzka, druga tymbrimska, dotknęły się, odskoczyły od siebie figlarnie i ponownie połączyły.

— Nie obawiaj się, że utracisz to, co łączy cię ze mną, Robercie — szepnęła Athaclena. — Ostatecznie, czy jakakolwiek ludzka kochanka potrafiłaby zrobić z tobą coś takiego?

Uśmiechnął się na te słowa. Roześmiali się razem. Nad nimi, odbite jak w zwierciadle la’thstkoon manifestowało intymność spełnianą w parach.

Dopiero później, gdy Robert ponownie się oddalił, Athaclena rozluźniła głęboką osłonę, którą otoczyła własne najskrytsze uczucia. Dopiero gdy odszedł, pozwoliła sobie na dostrzeżenie swej zazdrości.

Idzie teraz do niej.

To, co zrobiła, było słuszne, według wszelkich znanych jej standardów. Postąpiła jak należało.

Mimo to było to tak niesprawiedliwe!

Jestem dziwolągiem. Byłam nim, zanim jeszcze przybyłam na tę planetę, a teraz stałam się czymś, czego w ogóle nie sposób rozpoznać.

Robert mógł mieć ziemską kochankę, lecz Athaclena była pod tym względem całkiem samotna. Nie mogła szukać podobnego pocieszenia u kogoś ze swego rodzaju.

Żeby mnie dotknął, objął, połączył swe witki i ciało z moimi, sprawił, bym zapłonęła…

Z niejakim zaskoczeniem zauważyła, że był to pierwszy raz, gdy kiedykolwiek poczuła coś takiego… to pragnienie, by znaleźć się z mężczyzną z własnego gatunku — nie przyjacielem czy kolegą, ale kochankiem, być może małżonkiem.

Mathicluanna i Uthacalthing mówili jej, że któregoś dnia to się zdarzy, że każda dziewczyna ma własne tempo. Teraz jednak przyniosło jej to jedynie gorycz. Pogłębiło jej samotność. Częścią swej osobowości winiła Roberta za ograniczenia jego gatunku. Gdyby tylko i on potrafił przekształcić własne ciało! Gdyby tylko mógł się z nią spotkać w pół drogi!

Była jednak Tymbrimką, jedną z „mistrzów zdolności przystosowania”. Jak daleko posunęła się ta podatność, stało się jasne, gdy Athaclena poczuła na policzkach wilgoć. Wytarła, przygnębiona, słone łzy, pierwsze w swym życiu.

Tak właśnie zastali ją jej pomocnicy kilka godzin później, po powrocie z misji, na które ich wysłała. Siedziała na brzegu małej, błotnistej sadzawki, podczas gdy wśród wierzchołków drzew dęły jesienne wiatry pędzące złowieszcze chmury na wschód, ku szarym górom.



62. Galaktowie

Suzeren Kosztów i Rozwagi był zmartwiony. Wszystkie znaki wskazywały na zbliżanie się pierzenia i kierunek, w którym najwyraźniej zmierzały sprawy, nie podobał mu się.

Po drugiej stronie namiotu Suzeren Wiązki i Szponu przechadzał się przed swymi adiutantami. Wydawał się bardziej sztywny i majestatyczny niż kiedykolwiek. Pod zmierzwioną pokrywą piór zewnętrznych widać były niewyraźny, czerwonawy połysk spodniego upierzenia dowódcy armii. Żaden z obecnych Gubru nie mógłby nie zauważyć choćby i śladu tego koloru. Wkrótce, być może nie później niż za tuzin dni, proces ten osiągnie punkt, w którym nie można go już będzie odwrócić.

Siły okupacyjne będą miały królową.

Suzeren Kosztów i Rozwagi zastanawiał się nad niesprawiedliwością tego wszystkiego, zajęty muskaniem własnych piór. One również zaczynały wysychać, nie było jednak jeszcze widać żadnych możliwych do odróżnienia śladów ostatecznego koloru.

Najpierw podniesiono go do statusu kandydata i głównego biurokraty po śmierci jego poprzednika. Marzył o podobnym przeznaczeniu, nie o tym jednak, że zostanie ciśnięty w sam środek dojrzałego już triumwiratu! Jego partnerzy byli już wtedy daleko zaawansowani na swej drodze do seksualności. Został zmuszony do prób nadrobienia strat.

Z początku nie wydawało się to zbyt istotne. Ku zaskoczeniu wielu zdobył na starcie wiele punktów. Odkrycie głupstw, jakie popełnili dwaj pozostali podczas interregnum, umożliwiło Suzerenowi Kosztów i Rozwagi uczynienie wielkich skoków naprzód.

Potem osiągnięto ową równowagę. Okazało się, że admirał i kapłan potrafią błyskotliwie i z wyobraźnią bronić swych politycznych pozycji.

A przecież o wyniku pierzenia powinna rozstrzygać trafność linii politycznej! Nagroda miała przypaść temu przywódcy, którego mądrość okaże się największa. O to w tym wszystkim chodziło!

Niemniej biurokrata wiedział, że o tych sprawach równie często rozstrzyga przypadek lub kaprysy metabolizmu.

Albo sojusz dwóch przeciwko trzeciemu — powtórzył sobie. Suzeren Kosztów i Rozwagi zastanawiał się, czy mądre było popieranie w tych ostatnich kilku tygodniach armii przeciw Poprawności, co dało teraz admirałowi niemal nienaruszalną przewagę.

Nie miał jednak wyboru! Kapłanowi trzeba się było przeciwstawić, gdyż wydawało się, że utracił on wszelkie panowanie nad sobą!

Najpierw pojawiła się ta bzdura z „Garthianami”. Gdyby poprzednik biurokraty żył, być może udałoby się ograniczyć marnotrawstwo, pod jego nieobecność jednak roztrwoniono olbrzymie sumy… sprowadzono nową Planetarną Filię Biblioteki, wysyłano ekspedycje w niebezpieczne góry i rozpoczęto budowę hiperprzestrzennego bocznika dla Ceremonii Adopcji, zanim uzyskano jakiekolwiek potwierdzenie, że istnieje coś, co można by zaadoptować!

Potem wypłynęła sprawa programu ekologicznego. Suzeren Poprawności uparł się, że sprawą o kluczowym znaczeniu jest, by przynajmniej w minimalnym stopniu odtworzyć plan wprowadzany na Garthu w życie przez Ziemian. Suzeren Wiązki i Szponu, jednak absolutnie nie wyrażał zgody na to, by ktoś z ludzi opuścił wyspy. Wysłano więc po bardzo kosztowną pomoc spoza planety. Statek pełen linteńskich ogrodników — neutralnych w obecnym kryzysie — był już w drodze. Jedno Wielkie Jajko wiedziało, jak mieli im zapłacić!

Teraz, gdy budowa bocznika zbliżała się już do końca, zarówno Suzeren Poprawności, jak i Suzeren Wiązki i Szponu byli gotowi przyznać, że pogłoski o „Garthianach” były po prostu tymbrimskim podstępem. Czy jednak chcieli pozwolić na przerwanie budowy?

Nie. Obaj, jak się zdawało, mieli powody, by pragnąć jej ukończenia. Gdyby biurokrata się zgodził, oznaczałoby to consensus, krok w kierunku linii politycznej, której tak pragnęli Władcy Grzędy. Jak jednak mógł się zgodzić na podobną bzdurę!

Suzeren Kosztów i Rozwagi zaćwierkał, sfrustrowany. Suzeren Poprawności spóźniał się na kolejną debatę. Jego pasja dla prawości nie obejmowała najwyraźniej uprzejmości dla partnerów.

W tym punkcie, teoretycznie, początkowa rywalizacja pomiędzy kandydatami powinna zacząć przeradzać się w respekt i uczucie, by wreszcie doprowadzić do prawdziwego związku. Oni jednak na samej krawędzi pierzenia wciąż tańczyli taniec wzajemnej odrazy.

Suzeren Kosztów i Rozwagi nie był zadowolony, że wypadki zmierzały w tym kierunku, jeśli jednak wszystko obróci się tak, jak się na to zanosiło, będzie miał jedną satysfakcję — gdy Poprawność zostanie wreszcie ściągnięta w dół ze swej wyniosłej grzędy.

Jeden z pomocników głównego biurokraty podszedł do niego. Suzeren wziął podaną mu płytkę informacyjną. Po unaocznieniu jej zawartości stanął bez ruchu pogrążony w myślach.

Na zewnątrz doszło do zamieszania… niewątpliwie wreszcie przybywał trzeci partner. Przez chwilę jednak Suzeren Kosztów i Rozwagi wciąż rozważał wiadomość, którą otrzymał od swych szpiegów.

Wkrótce, tak jest, wkrótce. Już niedługo przenikniemy tajne plany, plany, które mogą nie być dobrą linią polityczną. Wtedy być może ujrzymy zmianę, zmianę w seksualności… wkrótce…



63. Fiben

Głowa go bolała.

Gdy jeszcze studiował na uniwersytecie, również bywał zmuszony do nauki godzina za godziną, przez całe dni, gdy wkuwał do testów. Nigdy nie uważał nauki za rzecz najważniejszą i niekiedy przed egzaminami robiło mu się niedobrze. Wtedy jednak przynajmniej miał też ponadprogramowe zajęcia, podróże do domu — chwile wytchnienia, podczas których szen mógł się oderwać i odrobinę zabawić!

Ponadto na uniwersytecie Fiben lubił niektórych ze swych profesorów, w tej chwili zaś napatrzył się już na Gailet Jones po dziurki w nosie.

— A więc myślisz, że galaktyczna socjologia jest nudna i drętwa? — oskarżyła go Gailet, gdy odrzucił z niesmakiem książki i odszedł do najdalszego kąta pomieszczenia, by połazić tam w kółko. — Cóż, przykro mi, że nie uczymy się zamiast niej ekologii planetarnej — oznajmiła. — Wtedy może ty byłbyś nauczycielem, a ja uczennicą.

Fiben żachnął się.

— Dziękuję, że dopuszczasz taką możliwość. Zaczynałem myśleć, że wiesz już wszystko.

— To nieuczciwe! — Gailet odłożyła na bok masywną księgę, którą trzymała na kolanach. — Wiesz, że do ceremonii zostały już tylko tygodnie. W owej chwili ty i ja możemy zostać powołani do wystąpienia jako rzecznicy całego naszego gatunku! Czy nie powinniśmy postarać się przygotować do tego jak najlepiej?

— Czy rzeczywiście jesteś pewna, że wiesz, jaki rodzaj wiedzy okaże się istotny? Skąd wiadomo, że ekologia planetarna nie będzie miała kluczowego znaczenia, hę?

Gailet wzruszyła ramionami.

— Może się zdarzyć i tak.

— Albo mechanika, albo pilotaż kosmiczny, albo… albo picie piwa czy uzdolnienia seksualne, na miłość Goodall!

— W tym przypadku nasz gatunek będzie miał szczęście, że wybrano cię na jednego z reprezentantów, prawda? — odszczeknęła Gailet. Zapadło długie, pełne napięcia milczenie. Oboje spoglądali na siebie spode łba. Wreszcie Gailet uniosła rękę. — Fiben. Przepraszam cię. Wiem, że to dla ciebie frustrujące, ale, no wiesz, sama też o to nie prosiłam.

To fakt. Niemniej to nie ma znaczenia — pomyślał. — Jesteś do tego skonstruowana. Neoszympansi rodzaj nie mógłby marzyć o szymce, która byłaby lepiej przystosowana do tego, by być racjonalna, opanowana i tak bardzo chłodna, gdy nadejdzie czas.

— Co zaś do galaktycznej socjologii, Fiben, to wiesz, że istnieje kilka powodów, dla których jest to przedmiot o zasadniczym znaczeniu.

Znowu to samo. Ten wyraz w oczach Gailet. Fiben wiedział, że oznacza on, iż w jej słowach kryje się całe mnóstwo ukrytych znaczeń.

Powierzchownie głosiły one, że dwoje szymskich reprezentantów będzie musiało znać właściwe protokoły i przejść przez pewne surowe testy podczas Rytuałów Akceptacji, gdyż w przeciwnym razie przedstawiciele Instytutu Wspomagania uznaliby ceremonie za nieważne.

Suzeren Poprawności wytłumaczył im bardzo dobitnie, że gdyby do tego doszło, skutki będą nadzwyczaj nieprzyjemne.

Istniał jednak jeszcze inny powód, dla którego Gailet pragnęła, by Fiben dowiedział się jak najwięcej.

Niedługo przejdziemy punkt krytyczny… po którym nie będziemy już mogli zmienić zdania odnośnie współpracy z suzerenem. Nie możemy dyskutować o tym ze sobą otwarcie, gdyż Gubru zapewne przez cały czas podsłuchują. Będziemy musieli działać jednomyślnie, a to dla niej oznacza, że trzeba mnie dokształcić.

A może chodziło po prostu o to, że Gailet nie chciała sama dźwigać brzemienia ich decyzji, gdy już nadejdzie pora?

Z pewnością Fiben wiedział teraz znacznie więcej o galaktycznej cywilizacji niż przed schwytaniem. Być może nawet więcej niż kiedykolwiek pragnął się dowiedzieć. Zawiłości liczącej sobie trzy miliardy lat kultury złożonej z tysiąca rozmaitych, pogrążonych we wzajemnych sporach klanów — linii opiekunów i podopiecznych — utrzymywanych w luźnym związku przez sieć starożytnych instytutów i tradycji sprawiły, że Fibenowi kręciło się w głowie. W połowie przypadków ogarniał go cyniczny niesmak — był przekonany, że Galaktowie są niewiele więcej niż potężnymi, rozpieszczonymi bachorami, obdarzonymi wszystkimi najgorszymi cechami dawnych ziemskich państw narodowych z czasów przed osiągnięciem przez ludzkość dojrzałości.

Potem jednak coś zwracało jego uwagę i Gailet wyjaśniała mu jakąś tradycję czy zasadę, która cechowała się niesamowitą subtelnością i w trudzie zdobytą mądrością, rozwiniętymi w ciągu setek milionów lat.

Zaczął docierać do punktu, w którym nie wiedział już nawet, co ma myśleć.

— Muszę zaczerpnąć powietrza — oznajmiła. — Pójdę się przejść. Podszedł do wieszaka i złapał swoją parkę.

— Zobaczymy się gdzieś za godzinę.

Zastukał w drzwi, które uchyliły się. Wyszedł na zewnątrz zamknął je za sobą, nie oglądając się. — Potrzebna ci eskorta, Fiben?

Szymka, Sylvie, wzięła w rękę studnię danych i napisała naprędce komunikat. Miała na sobie prostą, sięgającą kostek suknię z długimi rękawami. Gdy się na nią spojrzało teraz, trudno ją było sobie wyobrazić na wzgórku tanecznym w „Małpim Gronie”, gdzie doprowadzała tłumy szenów ku krawędzi gwałtownych rozruchów. Jej uśmiech był niepewny, niemal nieśmiały. Fibenowi przyszło do głowy, że dzisiejszej nocy jest z jakichś niezrozumiałych powodów podenerwowana.

— A co, jeśli powiem „nie”? — zapytał. Zanim Sylvie zdążyła zrobić zaniepokojoną minę, uśmiechnął się. — Żartuję tylko. Jasne, Sylvie. Daj mi „Kazika Dwanaście”. To sympatyczna, stara kulka i nie przeraża zbytnio tubylców.

— Robot strażniczy KZS-12. Zapisany jako eskorta dla Fibena Bolgera, wypuszczonego na zewnątrz — powiedziała do studni danych. W korytarzu za jej plecami otworzyły się drzwi, zza których wychynęła kula zdalnego strzeżenia, prosta wersja robota bojowego, której jedynym zadaniem było dotrzymywanie towarzystwa więźniowi i pilnowanie, by nie uciekł.

— Życzę miłego spaceru, Fiben.

Mrugnął do Sylvie i odparł niewyraźnym tonem:

— A jaki inny może się trafić więźniowi?

Ostatni — odpowiedział sam sobie. — Ten, który wiedzie na szafot.

Zamachał jednak radośnie ręką.

— No chodź, Kazik.

Drzwi frontowe odsunęły się z sykiem, by umożliwić mu wyjście w wietrzne, jesienne popołudnie.

Wiele się zmieniło od chwili ich schwytania. Warunki w więzieniu stały się lżejsze, odkąd on i Gailet najwyraźniej nabrali większe go znaczenia dla tajemniczego planu Suzerena Poprawności.

I tak nienawidzę tego miejsca — pomyślał Fiben, gdy zszedł po betonowych schodach i skierował się poprzez zaniedbany ogród w stronę bramy wyjściowej. Roboty inwigilacyjne o zaawansowane konstrukcji obracały się powoli wokół osi w narożnikach muru. Blisko bramy Fiben napotkał szymskich strażników.

Irongrip nie był, na szczęście, obecny, lecz pozostali pełniący służbę nadzorowani nie byli bynajmniej życzliwsi, albowiem choć Gubru wciąż płacili im pensje, wyglądało na to, że ich panowie zdradzili ostatnio ich sprawę. Nie doszło do przewrotu w programie Wspomagania na Garthu, do nagłego odwrócenia eugenicznej piramidy.

Suzeren próbował znaleźć niedociągnięcia w sposobie, w jaki wspomaga się neoszympansy — pomyślał Fiben. — Musiało mu się jednak nie udać. W przeciwnym razie dlaczego przygotowywałby do swej ceremonii niebiesko- i białokartowego szyma — mnie i Gailet?

W gruncie rzeczy użycie nadzorowanych w charakterze oddziałów posiłkowych zaszkodziło w pewnym sensie najeźdźcom. Szymskiej populacji się to nie spodobało.

Fiben i odziani w zapinany na zamek błyskawiczny kombinezony strażnicy nie zamienili ze sobą ani jednego słowa. Obie strony dobrze rozumiały rytuał. On ich ignorował, a oni zwlekali tak długo, jak się odważyli, nie dając mu pretekstu do poskarżenia się. Pewnego razu, gdy klucznik zmitrężył zbyt wiele czasu, Fiben po prostu odwrócił się i pomaszerował z powrotem do środka. Nie musiał nawet nic mówić Sylvie. Podczas następnej zmiany tych strażników już nie było. Fiben nigdy już ich nie ujrzał.

Tym razem, pod wpływem impulsu, złamał tradycję i odezwał się:

— Fajna pogoda, nie?

Wyższy z nadzorowanych podniósł wzrok w zaskoczeniu. Coś w odzianym w kombinezon szenie wydało się nagle Fibenowi niesamowicie znajome, choć był pewien, że nigdy dotąd go nie widział.

— Co ty, wygłupiasz się? — Strażnik spojrzał w górę, na kłębiące się cumulonimbusy. Nadciągał zimny front. Deszcz nie mógł być zbyt daleko.

— Aha — Fiben uśmiechnął się. — Wygłupiam się. Tak naprawdę, to jak na mój gust jest zbyt słonecznie.

Strażnik obrzucił Fibena skwaszonym spojrzeniem i usunął się na bok. Brama otwarła się z piskiem i Fiben wyśliznął się w boczną ulicę przebiegającą między porośniętymi bluszczem murami. Ani on, ani Gailet nigdy nie widzieli nikogo ze swych sąsiadów. Zapewne mieszkające w okolicy szymy starały się nie rzucać w oczy bandzie Irongripa oraz czujnym nieziemskim robotom.

Zagwizdał i ruszył w stronę zatoki. Starał się ignorować unoszącą się w powietrzu kulę strażniczą, która podążała za nim w odległości metra, zawieszona również o metr nad jego głową. Gdy pierwszy raz wypuszczono go w podobny sposób, Fiben unikał mieszkalnych obszarów Port Helenia. Trzymał się bocznych zaułków i niemal całkowicie teraz porzuconej strefy przemysłowej. Teraz, choć nadal nie opuszczał się na centralne tereny handlowe, gdzie zbierały się wokół niego tłumy gapiów, nie uważał już, że musi całkowicie unikać spotykania kogokolwiek.

Wcześniej dostrzegał inne szymy, którym towarzyszyły kule strażnicze. Z początku myślał, że są to więźniowie, tacy jak on. Sze ny i szymki w ubraniach roboczych ustępowały strzeżonym szmom z drogi i omijały ich szerokim łukiem, podobnie jak jego.

Potem jednak zauważył różnice. Tamte eskortowane szymy miały na sobie piękne ubrania i zachowywały wyniosłą postawę. Soczewki kamer oraz broń ich kuł strażniczych były skierowane na zewnątrz a nie na tych, których strzegły.

To quislingowie — zdał sobie sprawę Fiben. Z zadowoleniem widział miny, z jakimi wielu szymskich obywateli spoglądało na tych wysokich rangą kolaborantów, gdy ci odwrócili się już plecami. Wyrażały one posępną, źle ukrywaną pogardę.

Później, gdy wrócił na kwaterę, wypisał przez szablon z tyłu swej parki dumne litery: W-I-Ę-Z-I-E-Ń. Od tej chwili spojrzenia, które za nim podążały, były mniej oziębłe. Stały się pełne ciekawość a może nawet szacunku.

Kula nie była zaprogramowana tak, by pozwolić mu rozmawia z innymi. Pewnego razu, gdy jakaś szymka upuściła na jego drodze złożoną kartkę papieru, Fiben zbadał granice tolerancji maszyn w ten sposób, że schylił się, by podnieść kartkę…

Przebudził się w jakiś czas później, unieruchomiony przez kuli w drodze powrotnej do więzienia. Upłynęło kilka dni, zanim ponownie pozwolono mu wyjść.

Nie szkodzi. Warto było to zrobić. Wiadomość o tym epizodzie rozeszła się szeroko. Teraz szeny i szymki kiwały do niego głowami, gdy mijał wystawy sklepów i długie kolejki po racje. Niektórzy nawet przekazywali mu krótkie, dodające otuchy sygnały w język migowym.

Nie wypaczyli nas — pomyślał z dumą Fiben. Garstka zdrajców nie miała właściwie znaczenia. Liczyło się to, jak zachowywał się dany lud jako całość. Fiben przypominał sobie, że czytał, iż podczas najstraszniejszej z dawnych, przedkontaktowych wojen światowych na Ziemi, obywatele małego państwa zwanego Danią oparli się wszelkim wysiłkom nazistowskich zdobywców, którzy chcieli ich zdehumanizować. Nie pozwolili na to i zachowywali się zdumiewająco godnie i przyzwoicie. Opowieść owa godna była tego, by stać się źródłem inspiracji.

Wytrwamy — odpowiadał w języku migowym. — Terra pamięta i wróci po nas.

Trzymał się tej nadziei, bez względu na to, jak trudne się to stawało. Gdy nauczył się od Gailet subtelności galaktycznego prawa, zrozumiał, że nawet gdyby we wszystkich ramionach spiralnych nastał pokój, może to nie wystarczyć do wygnania najeźdźców. Istniały triki znane klanom tak starym jak Gubru, sposoby na unieważnienie praw dzierżawy słabszego klanu do takiej planety jak Garth.

Było widoczne, że jedna z frakcji ptasiego nieprzyjaciela pragnęła położyć kres ziemskiej dzierżawie i zagarnąć planetę.

Fiben wiedział, że Suzeren Poprawności na próżno poszukiwał dowodów na to, iż Ziemianie źle kierują ekologiczną odnową Garthu. Teraz, po tym, jak wojska okupacyjne zmarnowały dekady ciężkiej pracy, nie odważali się nawet poruszać tego tematu.

Suzeren poświęcił także kilka miesięcy na polowanie na nieuchwytnych „Garthian”. Gdyby się okazało, że tajemnicze przedrozumne istoty istnieją naprawdę, uzyskanie prawa do nich stanowiłoby usprawiedliwienie dla każdego wydanego tu grosza. Wreszcie przejrzeli dowcip Uthacalthinga, nie położyło to jednak kresu ich wysiłkom.

Przez cały czas, już od chwili inwazji, Gubru starali się wyszukać błędy w sposobie, w jaki wspomagano neoszympansy. Sam fakt, że najwyraźniej zaakceptowali status zaawansowanych szymów, takich jak Gailet, nie oznaczał, że całkowicie z tego zrezygnowali.

Istniała wciąż sprawa tej cholernej Ceremonii Akceptacji, której implikacje ciągle umykały Fibenowi, bez względu na to, jak intensywnie Gailet starała się mu je wyjaśnić.

Niemal nie zauważał szymów na ulicach. Jego stopy kopały unoszące się na wietrze liście. Wracały do niego urywki wyjaśnień Gailet.

— …podopieczne gatunki przechodzą przez fazy, z których każdą wyznaczają ceremonie usankcjonowane przez Galaktyczny Instytut Wspomagania… Są one kosztowne, a ponadto mogą zostać zablokowane przez polityczne manewry… Fakt, że Gubru zaproponowali, że pokryją koszty i udzielą poparcia ceremonii dla podopiecznych ludzkich dzikusów jest więcej niż bezprecedensowy… Suzeren obiecuje też, że zobowiąże się w imieniu swej rasy do podjęcia nowej linii politycznej, kończącej działania wojenne przeciwko Ziemi… Rzecz jasna, jest w tym pewien haczyk…

Och, Fiben świetnie potrafił sobie wyobrazić, że haczyk będzie!

Potrząsnął głową, jak gdyby chciał wygnać z niej wszystkie słowa. W Gailet było coś nienaturalnego. Wspomaganie było czymś naprawdę ekstra, a ona mogła stanowić niezrównany przykład neoszympansiego rodzaju, ale było po prostu sprzeczne z naturą, by myśleć i mówić tak dużo, nie dając mózgowi ani trochę czasu wolnego na zaczerpnięcie tchu!

Dotarł wreszcie do miejsca położonego niedaleko od doków, gdzie łodzie rybackie leżały wyciągnięte na brzeg ze względu na nadchodzącą burzę. Morskie ptaki szczebiotały, nurkując nagle, by schwytać ostatni posiłek w czasie, jaki pozostał, zanim woda stanie się zbyt wzburzona. Jeden z nich zapuścił się zbyt blisko Fibena i otrzymał w nagrodę ostrzegawczy wstrząs od „Kazika”, robota strażniczego. Ptak — który nie był biologicznie spokrewniony z najeźdźcami w większym stopniu niż Fiben — zaskrzeczał rozgniewany i odleciał ku zachodowi.

Fiben usiadł na ławce w końcu mola. Wyjął z kieszeni połowę kanapki, którą schował tam wcześniej. Przeżuwał ją spokojnie, obserwując chmury i wodę. Przynajmniej przez chwilę był w stanie przestać myśleć, przestać się przejmować. W jego głosie nie niosły się echem żadne słowa.

W tej chwili wszystkim, czego potrzebowałby do szczęścia, były banan, piwo i wolność.

W jakąś godzinę później „Kazik” zaczął brzęczeć natarczywie. Robot strażniczy ustawił się w pozycji pomiędzy nim a wodą i podskakiwał nagląco.

Fiben wstał z westchnieniem i otrzepał się. Ruszył z powrotem wzdłuż doków. Wkrótce już wędrował przez sterty liści ku swemu miejskiemu więzieniu. Na wietrznych ulicach pozostało bardzo mało szymów.

Strażnik o dziwnie znajomej twarzy spojrzał na niego z zasępioną miną, gdy Fiben pojawił się przy bramie, przepuszczono go jednak bez zwłoki.

Zawsze łatwiej było dostać się do więzienia niż z niego wyjść — pomyślał Fiben.

Sylvie wciąż pełniła dyżur za swym biurkiem.

— Miałeś miły spacer, Fiben?

— Ehe. Powinnaś się czasem ze mną przejść. Zatrzymalibyśmy się w parku i pokazałbym ci, jak udaję geparda — obdarzył ją przyjaznym mrugnięciem.

— Już to widziałam, pamiętasz? Nic nadzwyczajnego, o ile sobie przypominam — ton Sylvie nie zgadzał się z jej kpiącymi słowami. Sprawiała wrażenie spiętej. — Właź do środka, Fiben. Schowam „Kazika”.

— No dobra. — Drzwi otworzyły się z sykiem. — Dobranoc, Sylvie. Gailet siedziała na pluszowym dywaniku przed ścianą pogodową, którą teraz nastawiono na scenę z parnej, upalnej sawanny. Podniosła wzrok znad trzymanej na kolanach książki i zdjęła okulary, których używała do czytania.

— Cześć. Czujesz się lepiej?

— Aha — skinął głową. — Przepraszam za to, co było wcześniej. Chyba po prostu miałem ostry atak klaustrofobii. Teraz już wezmę się w garść i wrócę do roboty.

— Nie ma potrzeby. Na dzisiaj skończyliśmy — poklepała ręką dywanik. — Czemu tu nie przyjdziesz, żeby mnie podrapać w plecy? Później ci się odwzajemnię.

Fibena nie trzeba było prosić dwa razy. Musiał przyznać Gailet jedno: była naprawdę świetną partnerką do iskania. Zrzucił z siebie parkę, podszedł do niej i usiadł z tyłu. Położyła swobodnie jedną rękę na jego kolanie, podczas gdy on zaczął przeczesywać palcami jej włosy. Wkrótce oczy miała już zamknięte. Oddychała w łagodnych, cichych westchnieniach.

Próby zdefiniowania związku, jaki łączył go z Gailet, przyprawiały go o frustrację. Nie byli kochankami, zresztą z większością szymek było to możliwe lub sensowne jedynie podczas pewnych fragmentów ich cykli cielesnych. Ponadto Gailet bardzo wyraźnie dała do zrozumienia, że jej poczucie seksualności ma nader prywatny charakter. Przypominała pod tym względem raczej ludzką kobietą. Fiben rozumiał to i nie poddał jej żadnym naciskom.

Kłopot w tym, że po prostu nie mógł przestać o niej myśleć.

Powtarzał sobie, że nie powinien mieszać swego popędu seksualnego z innymi sprawami.

Mogę mieć na jej punkcie obsesję, ale jeszcze nie oszalałem.

Nie był pewien, czy czuł się gotowy do rozważenia nawiązania związku tak ścisłego, jakiego wymagałoby uprawianie miłości z tą szymką.

Gdy posuwał się przez futro z tyłu szyi Gailet, natknął się na stwardnienia wywołane napięciem.

— Hej, jesteś naprawdę podenerwowana! Co się stało? Czy ci cholerni Gu…

Jej palce wpiły się głęboko w jego kolano, choć poza tym Gailet nie poruszyła się w ogóle. Fiben zastanowił się szybko i zmienił to, co miał zamiar powiedzieć.

— Gówniarze próbowali się do ciebie dobierać? Czy ci nadzorowani zaczęli się robić zbyt zuchwali?

— A co, gdyby tak było? Co byś w tej sprawie zrobił? Wymaszerował na zewnątrz, by bronić mojej czci? — roześmiała się. Fiben czuł jednak jej ulgę, wyrażaną za pośrednictwem ciała. Coś tu się działo. Nigdy nie widział Gailet tak podenerwowanej.

Gdy drapał jej plecy, jego palce natrafiły na przedmiot ukryty w futrze… coś okrągłego i cienkiego, przypominającego kształtem dysk.

— Chyba włosy mi się tam skołtuniły — powiedziała pośpiesznie Gailet, gdy zaczął go wyszarpywać. — Ostrożnie, Fiben.

— Hmm, dobra — nachylił się nad nią. — Ehe, masz rację. Rzeczywiście się splątały. Będę to musiał rozsupłać zębami.

Jej plecy dygotały, a aromat potu był bardzo silny, gdy zbliżył do niej twarz.

Tak jak myślałem. Kapsułka z wiadomością!

Gdy jego oko znalazło się na jej wysokości, rozjarzył się maleńki, holograficzny projektor. Wiązka przedostała się do tęczówki i automatycznie przestroiła, by skupić się na siatkówce.

Znalazł tam tylko kilka prostych linijek tekstu, lecz to, co przeczytał, sprawiło, że zamrugał z zaskoczenia. Był to dokument napisany w jego imieniu!

DEKLARACJA DLACZEGO TO ROBIĘ: NAGRANE PRZEZ PORUCZNIKA FIBENA BOLGERA, NEOSZYMPANSA.

CHOĆŻEM BYŁ DOBRZE TRAKTOWANY, ODKĄD MNIE ZŁAPANO I DOCENIAM ŁASKAWĄ UWAGĘ, JAKĄ MI POŚWIĘCONO, OBAWIAM SIĘ, ŻE NIESTETY MUSZĘ STĄD UCIEC. NADAL TRWA WOJNA I JEST MOIM OBOWIĄZKIEM TO ZROBIĆ. JEŚLI ZDOŁAM.

PRÓBĄ UCIECZKI NIE CHCĘ OBRAZIĆ SUZERENA POPRAWNOŚCI ANI KLANU GUBRU. RZECZ W TYM, ŻE PO PROSTU JESTEM WIERNY LUDZIOM I MOJEMU KLANOWI I DLATEGO MUSZĘ TAK POSTĄPIĆ I JUŻ.

Pod tekstem znajdował się obszar, który pulsował czerwonym światłem, jak gdyby na coś oczekiwał. Fiben mrugnął. Odsunął się nieco i wiadomość zniknęła.

Rzecz jasna, słyszał o podobnych nagraniach. Jedyne, co musiał zrobić, to spojrzeć na czerwoną plamę i szczerze tego zapragnąć, a dysk zarejestruje jego akceptacje wraz ze wzorem siatkówki. Taki dokument byłby wiążący przynajmniej w równym stopniu jak podpis na jakimś kawałku papieru.

Ucieczka! Na samą myśl o tym serce Fibena zabiło szybciej. Ale… jak tego dokonać?

Nie przeoczył faktu, że nagranie wymieniało jedynie jego nazwisko. Gdyby Gailet miała zamiar udać się z nim, z pewnością dołączyłaby do niego swoje.

A jeśli nawet byłoby to możliwe, to czy powinien tak postąpić? Najwyraźniej Suzeren Poprawności wybrał go na partnera Gailet w być może najbardziej skomplikowanym i potencjalnie niebezpiecznym przedsięwzięciu w dziejach ich gatunku. Jak mógłby ją opuścić w podobnej chwili?

Zbliżył oko do kapsułki i ponownie przeczytał wiadomość, zastanawiając się szybko.

Kiedy Gailet miała okazję, by to napisać? Czy w jakiś sposób nawiązała kontakt z członkami ruchu oporu?

Ponadto Fiben odnosił wrażenie, że coś w tym tekście nie jest w porządku. Nie chodziło tylko o błędy w pisowni i niezbyt doskonałą gramatykę. Już na pierwszy rzut oka mógł pomyśleć o kilku poprawkach, które bezwzględnie należało wprowadzić do deklaracji, jeśli miała ona przynieść jakąkolwiek korzyść.

No jasne. Napisał ją ktoś inny, a Gailet tylko przekazała mu ją celem przeczytania!

— Sylvie była tu jakiś czas temu — odezwała się szymka. — Iskałyśmy się nawzajem. Miała kłopoty z samym węzłem.

Sylvie! No tak. Nic dziwnego, że była przedtem tak podenerwowana.

Fiben zastanowił się dogłębnie. Starał się złożyć w całość tę układankę. Sylvie musiała podrzucić dysk Gailet… nie, z pewnością miała go na sobie, dała Gailet do przeczytania, a dopiero później przeniosła na jej futro, za jej pozwoleniem.

— Być może myliłam się co do niej — ciągnęła Gailet. — Wydaje mi się, że mimo wszystko miła z niej szymka. Nie jestem pewna, jak dalece można jej zaufać, ale sądzę, że w głębi duszy to rzetelna osoba.

Co chciała mu Gailet w ten sposób powiedzieć? Że nie był to wcale jej pomysł, lecz Sylvie? Z pewnością musiała rozważyć propozycję drugiej szymki, w ogóle nie mogąc odezwać się na głos. Nie mogła nawet udzielić Fibenowi żadnej rady. Przynajmniej nie otwarcie.

— To trudny węzeł — stwierdził Fiben. Porzucił skrawek mokrego futra i usiadł. — Za minutę spróbuję jeszcze raz.

— W porządku. Masz czas. Jestem pewna, że go rozpracujesz.

Fiben przeczesywał inny obszar, blisko jej prawego barku, lecz jego myśli przebywały daleko.

Kurczę, pogłówkuj — czynił sobie wymówki.

Ale to wszystko było tak cholernie mętne! Skomplikowany sprzęt testujący Suzerena Poprawności musiał mieć spięcie w chwili, gdy technicy wybrali go jako „zaawansowanego” neoszympansa. W tej chwili Fiben odnosił wrażenie, że bardzo wiele dzieli go od wzorcowego egzemplarza istoty rozumnej.

No dobra — skupił się. — A więc oferują mi szansę ucieczki. Po pierwsze, czy propozycja jest uczciwa?

Na przykład Sylvie mogłaby być wtyczką, a jej oferta stanowić pułapkę.

To jednak nie miało żadnego sensu! Przede wszystkim, Fiben nigdy nie dał parolu, nie zobowiązał się, że nie ucieknie, o ile tylko będzie miał na to szansę. W gruncie rzeczy było to jego obowiązkiem jako terrańskiego oficera, zwłaszcza jeśli mógł to uczynić uprzejmie, z poszanowaniem galaktycznej etykiety.

W rzeczy samej zaakceptowanie propozycji mogło być uznane za poprawną odpowiedź. Jeśli był to kolejny gubryjski test, właściwą reakcją mogłoby być powiedzenie „tak”. Być może to właśnie zadowoliłoby nieprzeniknionych nieziemców… okazało się, że rozumie obowiązki podopiecznego.

Z drugiej strony, oferta mogła być szczera. Fiben przypomniał sobie poprzednie podniecenie Sylvie. W ciągu ostatnich kilku tygodni odnosiła się do niego bardzo przyjaźnie, w taki sposób, że żadnemu szenowi nie spodobałaby się myśl, iż była to tylko gra.

Dobra. Jeśli jednak propozycja jest szczera, to w jaki sposób Sylvie zamierza wykręcić ten numer?

Istniał tylko jeden sposób, by się o tym przekonać. Zapytać ją. Z pewnością do ucieczki niezbędne było oszukanie systemu inwigilacji. Być może istniał sposób, by tego dokonać, lecz Sylvie będzie w stanie uczynić to jedynie raz. Gdy tylko on i Gailet zaczną zadawać na głos otwarte pytania, decyzja będzie musiała być już podjęta.

A więc tak naprawdę mam postanowić, czy powiedzieć Sylvie:

„Dobra, opowiedz nam, jaki masz plan”. Jeśli powiem „tak”, powinienem być zdecydowany się zmyć.

Tak, ale dokąd?

Istniała, rzecz jasna, tylko jedna odpowiedź na to pytanie. W góry, by powtórzyć Athaclenie i Robertowi wszystko, czego się dowiedział. To oznaczało, że musi się wydostać nie tylko z więzienia, lecz również z Port Helenia.

— Jest taka sorańska opowieść — zaczęła cichym głosem Gailet. Jej oczy były zamknięte. Sprawiała wrażenie niemal odprężonej. Pocierała sobie bark. — Mówi ona o pewnym pahańskim wojowniku z czasów, gdy Pahańczycy nie ukończyli jeszcze Wspomagania. Czy chciałbyś ją usłyszeć?

Zaskoczony Fiben skinął głową.

— Jasne. Opowiedz mi o tym, Gailet.

— Dobra. No więc, na pewno słyszałeś o Pahańczykach. To dzielni wojownicy, wierni swym sorańskim opiekunom. W owych czasach bardzo dobrze wypadli w testach urządzonych przez Instytut Wspomagania, więc pewnego dnia Soranie postanowili powierzyć im odpowiedzialne zadanie. Wysłali całą ich grupę, by strzegła emisariusza wysłanego do Siedmiu Klanów Spinowych.

— Klanów Spinowych… Hmm, to cywilizacja maszyn, prawda?

— Tak. Ale nie są wyjęci spod prawa. To jedna z nielicznych kultur maszyn, które przyłączyły się do galaktycznego społeczeństwa w charakterze członków honorowych. Z reguły nie wchodzą innym w drogę, trzymając się obszarów ramion spiralnych o wysokiej gęstości, które są bezużyteczne zarówno dla tleno-, jak i wodorodysznych. Do czego ona zmierza? — zastanowił się Fiben.

— W każdym razie, gdy sorański ambasador targował się z wielkimi ważniakami Siedmiospinowców, jeden pahański zwiadowca wykrył coś na krawędzi lokalnego układu planetarnego i poleciał się temu przyjrzeć. No więc, tak się złożyło, że gdy już tam dotarł, zobaczył, że jeden z siedmiospinowych statków towarowych atakują wyjęte spod prawa maszyny.

— Berserkery? Niszczyciele planet? Gailet zadrżała.

— Czytasz za dużo science fiction, Fiben. Nie, po prostu roboty-bandyci, zajmując się rabunkiem. Tak czy inaczej, gdy nasz pahański zwiadowca nie otrzymał odpowiedzi na swe prośby o instrukcje, postanowił przejąć inicjatywę i ruszył do ataku, grzejąc ze wszystkich dział.

— Pozwól mi zgadnąć. Uratował ten statek towarowy. Skinęła głową.

— Zmusił bandytów do ucieczki. Siedmiospinowcy okazali wdzięczność. Dzięki nagrodzie niezbyt korzystna umowa obróciła się w zysk dla Soran.

— A więc Pahańczyk został bohaterem? Gailet potrząsnęła głową.

— Nie. Wrócił do domu okryty hańbą, gdyż zadziałał na własną rękę bez przewodnictwa.

— Zwariowani nieziemniacy — mruknął Fiben.

— Nie, Fiben — dotknęła jego kolana. — To ważny szczegół. Zachęcanie nowego gatunku podopiecznego do okazywania inicjatywy jest w porządku, ale nie w trakcie trudnych negocjacji na poziomie galaktycznym. Czy powierzyłbyś inteligentnemu dziecku elektrownię termojądrową?

Fiben zrozumiał, do czego zmierza Gailet. Im dwojgu złożono ofertę, która wydawała się bardzo korzystna dla Ziemi — przynajmniej z pozoru. Suzeren Poprawności zaproponował, że sfinansuje wielką Ceremonię Akceptacji dla neoszympansów. Gubru mieli zerwać ze swą polityką blokowania wysiłków ludzkości zmierzających do wzrostu jej statusu jako opiekunów, a także zaprzestać wszelkich działań wojennych przeciwko Ziemi. Wszystko, czego suzeren pragnął w zamian, to by Fiben i Gailet powiedzieli Pięciu Galaktykom poprzez bocznik hiperprzestrzenny, jakimi wspaniałymi facetami są Gubru.

Wyglądało to na próbę uratowania twarzy przez Suzerena Poprawności i wielki triumf dla ziemskiego rodzaju.

Ale, zastanowił się Fiben, czy on i Gailet mają prawo podjąć taką decyzję? Czy mogły istnieć możliwe konsekwencje wykraczając poza to, co potrafili wykalkulować sami? Potencjalnie śmiercionośne konsekwencje?

Suzeren Poprawności powiedział im, że istnieją powody, dla których nie pozwala się im skonsultować z ludzkimi przywódcami przebywającymi w obozach jenieckich na wyspach. Jego rywalizacja z pozostałymi suzerenami zbliżała się do fazy krytycznej, a nie mogli nie aprobować tego, jak wiele Suzeren Poprawności zamierza oddać. Potrzebne mu było zaskoczenie, by ich wyprowadzić w poi i postawić wobec fait accompli.

Coś w tym rozumowaniu wydawało się Fibenowi osobliwe. Ostatecznie jednak obcy byli z definicji obcy. Nie potrafił sobie wyobrazić, by jakiekolwiek wywodzące się z Terry społeczeństwo funkcjonowało w podobny sposób.

A więc Gailet mówiła mu, że powinni wymigać się od ceremonii Fiben nie miał nic przeciwko temu, by to ona podjęła decyzję. Ostatecznie musieli tylko powiedzieć „nie”… z szacunkiem, rzecz jasna.

— To jeszcze nie koniec tej opowieści — odezwała się Gailet.

— Jest jeszcze coś więcej?

— O tak. W kilka lat później Siedem Klanów Spinowych przedstawiło dowody, że ów pahański wojownik faktycznie podjął wysiłki by zwrócić się o instrukcje, zanim rozpoczął swą interwencję, lecz warunki panujące w podprzestrzeni uniemożliwiły przedostanie się jakiejkolwiek wiadomości.

— I co z tego?

— To, że dla Soran była to olbrzymia różnica! W jednym wypadku wziął na siebie odpowiedzialność przekraczającą jego kwalifikacje, a w drugim zrobił tylko wszystko, co mógł! Zwiadowca został pośmiertnie oczyszczony z zarzutów, a jego dziedzicom przyznał podwyższone uprawnienia wspomaganiowe.

Zapadła długa cisza. Żadne z nich nie odzywało się. Fiben zastanawiał się głęboko. Nagle wszystko stało się dla niego jasne.

Liczy się podjęcie próby. To właśnie chciała powiedzieć. Byłoby niewybaczalne, gdybyśmy współpracowali z suzerenem, nawet nie próbując skonsultować się z naszymi opiekunami. Może mi się nie udać i zapewne tak się stanie, muszę jednak to uczynić.

— Popatrzmy na ten węzeł jeszcze raz — nachylił się i zbliżył oko do kapsułki z wiadomością. Ponownie pojawiły się linijki tekstu wraz z pulsującą czerwoną plamą. Fiben spojrzał prosto na oczekujący kleks i pomyślał intensywnie: Zgadzam się na to.

Plama zmieniła natychmiast kolor, potwierdzając jego akceptację. Co teraz? — zastanowił się Fiben, gdy usiadł z powrotem.

Odpowiedź otrzymał w chwilę później. Drzwi otworzyły się cicho i do środka weszła Sylvie, ubrana w tę samą, sięgającą kostek suknię, co poprzednio. Usiadła przed nimi.

— Inwigilacja nie działa. Puszczam przed kamerami pętlę z taśmy. Powinna upłynąć co najmniej godzina, zanim ich komputer zacznie coś podejrzewać.

Fiben wyszarpnął dysk z futra Gailet, która wyciągnęła po niego rękę.

— Daj mi minutę — szepnęła, po czym popędziła do swej osobistej studni danych i wrzuciła kapsułkę do środka. — Bez obrazy, Sylvie, ale dobór słów trzeba poprawić. Fiben może zawizować moją korektę.

— Nie czuję się obrażona. Wiedziałam, że będziesz musiała to przerobić. Chciałam tylko, żeby było na tyle jasne, byście mogli oboje zrozumieć, co proponuję.

Wszystko działo się tak szybko. Mimo to Fiben czuł już śpiew adrenaliny, który zaczął pobrzmiewać w jego żyłach.

— A więc uciekam?

— Uciekamy — poprawiła go Sylvie. — Ty i ja. Mam przygotowane zapasy, przebrania i drogę prowadzącą z miasta.

— To znaczy, że należysz do podziemia?

Potrząsnęła głową.

— Chciałabym się przyłączyć, rzecz jasna, ale to jest wyłącznie moja akcja. Ja… nie robię tego za darmo.

— Czego żądasz?

Sylvie potrząsnęła głową, by wskazać, że chce zaczekać na powrót Gailet.

— Jeśli oboje zgodzicie się podjąć ryzyko, wyjdę z powrotem na zewnątrz i zawołam nocnego strażnika. Wybrałam go starannie i bardzo się napracowałam, żeby Irongrip wyznaczył mu służbę dziś w nocy.

— Co jest takiego szczególnego w tym facecie?

— Może zauważyłeś, Fiben, że ten nadzorowany wyglądem bardzo przypomina ciebie. Jest też zbliżonej budowy. To chyba wystarczy, żeby po ciemku oszukać na pewien czas komputery szpiegowskie.

— A więc to dlatego szen u bramy wydawał mu się taki znajomy! Zastanawiał się przez chwilę na głos:

— Podać mu narkotyk. Zostawić go z Gailet, podczas gdy ja wymknę się na zewnątrz w jego łachach i z jego przepustką.

— Uwierz mi, jest w tym znacznie więcej — Sylvie wyglądała na podenerwowaną i wycieńczoną — ale w skrócie tak to wygląda. On i ja schodzimy ze służby za dwadzieścia minut, musimy więc to zrobić wcześniej.

Wróciła Gailet, która wręczyła kapsułkę Fibenowi. Ten podniósł ją do oka i przeczytał uważnie poprawiony tekst, nie dlatego, że zamierzał poddać krytyce dzieło Gailet, lecz po to, by móc wyrecytować go słowo w słowo, jeśli kiedykolwiek zdoła dotrzeć do Athacleny i Roberta.

Gailet napisała wiadomość zupełnie od nowa.

DEKLARACJA INTENCJI: ZAREJESTROWANE PRZEZ FIBENA BOLGERA, A-SZYM-AB-CZŁOWIEK, PODOPIECZNEGO OBYWATELA FEDERACJI TERRAGEŃSKIEJ ORAZ PORUCZNIKA REZERWY GARTHIAŃSKICH KOLONIALNYCH SIŁ OBRONNYCH.

DOCENIAM UPRZEJMOŚĆ, JAKĄ MI OKAZANO PODCZAS MOJEGO UWIĘZIENIA I JESTEM ŚWIADOMY ŁASKAWEJ UWAGI, KTÓRĄ OBDARZYLI MNIE CZCIGODNI I SZANOWNI SUZERENOWIE WIELKIEGO KLANU GUBRU. NIEMNIEJ UWAŻAM, ŻE MOJE OBOWIĄZKI JAKO ŻOŁNIERZA BIORĄCEGO UDZIAŁ W TOCZĄCEJ SIĘ WOJNIE POMIĘDZY MOJĄ A GUBRYJSKĄ LINIĄ ZMUSZAJĄ MNIE DO PEŁNEJ SZACUNKU ODMOWY DALSZEGO PRZEBYWANIA W NIEWOLI, BEZ WZGLĘDU NA TO, JAK UPRZEJMEJ.

PODJĘCIE PRÓBY UCIECZKI BYNAJMNIEJ NIE OZNACZA, ŻE Z POGARDA ODTRĄCAM ZASZCZYT, JAKIM OBDARZYŁ MNIE CZCIGODNY SUZEREN, BIORĄC MNIE POD UWAGĘ JAKO POTENCJALNEGO KANDYDATA NA REPREZENTANTA GATUNKU. MAM NADZIEJĘ, ŻE KONTYNUUJĄC HONOROWY OPÓR PRZECIWKO GUBRYJSKIEJ OKUPACJI GARTHU ZACHOWUJĘ SIĘ TAK, JAK PRZYSTOI PODOBNEJ PODOPIECZNEJ ISTOCIE ROZUMNEJ I OKAZUJĘ NALEŻYTE POSŁUSZEŃSTWO WOLI MOICH OPIEKUNÓW.

DZIAŁAM TERAZ ZGODNIE Z TRADYCJAMI GALAKTYCZNEGO SPOŁECZEŃSTWA, TAK JAK MNIE ICH NAUCZONO.

Tak jest. Dzięki pomocy Gailet Fiben nauczył się wystarczające wiele, by zrozumieć, o ile lepsza jest ta wersja. Ponownie zarejestrował swą akceptację i po raz kolejny plama rejestrująca zmieniła barwę. Fiben oddał dysk Gailet.

Liczy się podjęcie próby — powiedział sobie, zdając sobie sprawę, jak beznadziejne z pewnością było to przedsięwzięcie.

— A więc — Gailet zwróciła się do Sylvie. — O jakiej cenie mówiłaś? Czego pragniesz?

Sylvie przygryzła wargę. Zwróciła się twarzą w stronę Gailet, lecz ręką wskazała na Fibena.

— Jego — powiedziała szybko. — Chcę, żebyś się nim ze mną podzieliła.

— Co? — Fiben zaczął się podnosić z miejsca, lecz Gailet uspokoiła go szybkim gestem. — Wyjaśnij to — poleciła Sylvie. Ta wzruszyła ramionami.

— Nie byłam pewna, jaki rodzaj układu małżeńskiego macie wy dwoje.

— Nie mamy żadnego! — odparł gwałtownie Fiben. — I co ci do…

— Zamknij się, Fiben — nakazała mu spokojnym tonem Gailet. — To prawda, Sylvie. Nie mamy żadnego układu, grupowego czy monogamicznego. O co w tym wszystkim chodzi? Czego od niego chcesz?

— Czy to nie oczywiste? — Sylvie spojrzała na Fibena. — Bez względu na to, jaką miał wcześniej kategorię wspomaganiową, teraz jest praktycznie białokartowcem. Spójrz na jego zdumiewające wyczyny wojenne i na to, jak, w beznadziejnej sytuacji, pokrzyżował szyki nieziemniakom w Port Helenia i to nie raz, tylko dwa razy. Każda z tych rzeczy wystarczyłaby do awansu ze statusu niebieskiego. A teraz suzeren wytypował go na reprezentanta gatunku. Taki fakt nie mija bez echa. Zapamiętają go bez względu na to, kto wygra wojnę. Wiesz o tym, doktor Jones.

Sylvie dokonała podsumowania:

— On ma białą kartę. Ja zieloną. Tak się też składa, że podoba mi się jego styl. To cała sprawa.

Niech mnie Goodall! Ja? Białasem?

Fiben wybuchnął śmiechem wywołanym absurdalnością tej sytuacji. Dopiero teraz zaczęło do niego docierać, do czego zmierza Sylvie.

— Bez względu na to, kto wygra — ciągnęła spokojnie ta, ignorując go — czy Ziemia, czy Gubru, chcę, by moje dziecko popłynęło na szczycie fali Wspomagania, chronione przez Urząd. Pragnę, by czekało je wielkie przeznaczenie. Będę miała wnuki, a wraz z nimi udział w jutrze.

Sylvie najwyraźniej żywiła w tej kwestii namiętne uczucia. Fiben jednak nie był w nastroju odpowiednim do okazywania zrozumienia.

Cóż za metafizyczne bajdurzenie! — pomyślał. Ponadto Sylvie nawet nie rozmawiała o tym z nim. Mówiła tylko do Gailet, do niej zwracała się z prośbą!

— Hej, a czy ja nie mam w tej sprawie nic do powiedzenia? — zaprotestował.

— Oczywiście, że nie, głuptasie — odparła Gailet, potrząsając głową. — Jesteś szenem. Samiec szyma jest gotów przerżnąć kozę albo liść, jeśli nie ma pod ręką nic lepszego.

Była to przesada, lecz ów stereotyp miał wystarczająco wielke oparcie w prawdzie, by Fiben się zaczerwienił.

— Ale…

— Sylvie jest atrakcyjna i zbliża się do różowości. Jak sądzisz, co uczynisz, gdy tylko wyrwiesz się na wolność, jeśli wszyscy troje zgodzimy się z góry, że twój obowiązek i przyjemność łączą się ze sobą? — Gailet przesunęła się. — Nie, decyzja nie należy do ciebie. Teraz, po raz ostatni, bądź cicho, Fiben.

Gailet odwróciła się z powrotem do Sylvie, by zadać jej nowe pytanie, lecz tym razem Fiben nie mógł nawet dosłyszeć słów. Huk w jego uszach zagłuszał wszelkie pozostałe dźwięki. Jedynym, o czym mógł w tej chwili myśleć, był ów perkusista, nieszczęść Igor Patterson.

Nie. Och, Goodall, ratuj mnie!

— …samcy już tacy są.

— Tak, oczywiście. Myślę sobie jednak, że łączy cię z nim więź, bez względu na to, czy ma ona charakter formalny. W teorii brzmi to fajnie, każdy jednak może zauważyć, że on ma żyłkę honoru grubą na milę. Mógłby się okazać uparty, gdyby nie wiedział, że nie masz nic przeciwko temu.

Czy tak właśnie samice myślą w głębi duszy o nas, szenach? — zastanowił się Fiben. Przypomniał sobie lekcje „zdrowia” w szkole średniej, gdy młodych szymów-samców prowadzono na wykład o uprawnieniach rozrodczych oraz filmy o chorobach wenerycznych. Podobnie jak inni szymscy chłopcy zastanawiał się często o czym wtedy uczyły się szymki.

Czy to w szkołach wpajają im tę nieczułą logikę? A może uczą się tego na własnej skórze? Od nas?

— On nie jest moją własnością — Gailet wzruszyła ramionami. — Jeśli masz rację, nikt nigdy nie będzie miał do niego podobnych praw… nikt poza Urzędem Wspomagania. Biedaczysko — zmarszczyła brwi. — Jedyne, czego od ciebie żądam, to żebyś go zaprowadziła bezpiecznie w góry. Do tej chwili cię nie dotknie, jasne? Otrzymasz zapłatę, gdy będzie już bezpieczny wśród partyzantów.

Ludzki mężczyzna nie zniósłby czegoś takiego — pomyślał z goryczą Fiben. Z drugiej strony jednak ludzcy mężczyźni nie byli nie do końca uformowanymi istotami na poziomie podopiecznych, gotowymi „przerżnąć kozę lub liść, jeśli nie ma pod ręką nic lepszego”, prawda?

Sylvie skinęła głową na znak zgody. Wyciągnęła rękę. Gailet ją uścisnęła. Obrzuciły się wzajemnie długim spojrzeniem, po czy rozłączyły się.

Sylvie podniosła się na nogi.

— Zanim wejdę, zapukam. To potrwa jakieś dziesięć minut — spojrzała na Fibena, na jej twarzy malowała się satysfakcja, jak gdyby ubiła jakiś bardzo korzystny interes. — Bądź gotowy do opuszczenia celi — dorzuciła, po czym odwróciła się i odeszła.

Gdy już wyszła, Fiben odzyskał wreszcie głos.

— Zanadto wierzysz tym wszystkim swoim gładkim teoryjkom, Gailet. Dlaczego, u diabła, jesteś taka pewna…

— Nie jestem niczego pewna! — odburknęła. Jej zakłopotana, dotknięta mina oszołomiła Fibena bardziej niż wszystko, co wydarzyło się tego wieczoru.

Gailet przesunęła dłoń przed swymi oczyma. — Przepraszam cię, Fiben. Zrób to, co uznasz za najlepsze. Tylko, proszę, nie obrażaj się. Żadne z nas nie może sobie w tej chwili pozwolić na dumę. Zresztą, w ogólnym rozrachunku, Sylvie nie prosi znowu o tak wiele, prawda?

Fiben dostrzegł stłumione napięcie w oczach Gailet i jego oburzenie rozwiało się. Zastąpiła je troska o nią.

— Czy… czy jesteś pewna, że nic ci nie grozi? Wzruszyła ramionami.

— Chyba nic. Suzeren zapewne znajdzie mi nowego partnera. Zrobię wszystko, co będę mogła, by jak najbardziej odwlec sprawę. Fiben przygryzł wargę.

— Prześlemy do ciebie wiadomość od ludzi. Obiecuję. Jej mina powiedziała mu, że Gailet nie żywi zbyt wiele nadziei. Mimo to uśmiechnęła się.

— Zróbcie to, Fiben — wyciągnęła rękę do góry i dotknęła nią delikatnie boku jego twarzy. — Wiesz co? — szepnęła. — Naprawdę będę za tobą tęskniła.

Chwila minęła. Gailet cofnęła dłoń i jej twarz ponownie stała się poważna.

— Lepiej już zbieraj wszystko, co chcesz ze sobą zabrać. Jest też parę rzeczy, które — jak sądzę — powinieneś przekazać swojej pani generał. Spróbujesz je zapamiętać, Fiben?

— No jasne.

Na krótką chwilę jednak pogrążył się w żalu, zastanawiając się, czy ujrzy jeszcze kiedyś łagodny blask, który na przelotny moment zagościł w jej oczach. Znowu w stu procentach rzeczowa, podążała za nim wokół pomieszczenia, gdy zbierał prowiant i ubranie. Nie przestała jeszcze mówić, kiedy w kilka minut później rozległo się pukanie do drzwi.



64. Gailet

W ciemności, gdy już ją opuścili, usiadła na materacu z głową skrytą pod kocem. Objęła rękoma kolana i kołysała się powoli w rytm własnej samotności.

W tym roku nie była jednak zupełnie sama. W gruncie rzeczy czułaby się znacznie lepiej, gdyby tak było. Gailet wyczuwała śpiącego obok niej szena, owiniętego w pościel Fibena. Wydychał on cicho słabo wyczuwalne opary narkotyku, który pozbawił go przytomności. Pełniący funkcję strażnika nadzorowany nie obudzi się jeszcze przez wiele godzin. Gailet sądziła, że spokój zapewne nie potrwa równie długo, jak jego drzemka.

Nie, nie była zupełnie sama. Nigdy jednak nie czuła się równie odcięta od świata i izolowana.

Biedny Fiben — pomyślała. — Może Sylvie ma rację co do niego. Z pewnością to jeden z najlepszych szenów, jakich spotkałam. Ale mimo to… — potrząsnęła głową. — Mimo to przejrzał tylko część tej intrygi. A ja nawet nie mogłam powiedzieć mu reszty, gdyż ujawniłabym to, co wiem, podsłuchując w ukryciu.

Gailet nie była pewna, czy Sylvie jest uczciwa. Nigdy nie potrafiła dobrze oceniać innych.

Postawię jednak gamety przeciw zygotom, że ani na chwilę nie udało się jej oszukać gubryjskiej inwigilacji.

Gailet prychnęła pogardliwie na samą myśl o tym, że jedna mała szymka mogłaby zakłócić pracę nieziemniackich monitorów w taki sposób, by nie zostało to natychmiast zauważone.

Nie, wszystko poszło zdecydowanie zbyt łatwo. To było zaaranżowane. Przez kogo? W jakim celu? Czy to naprawdę było ważne? Nie mieliśmy, rzecz jasna, żadnego wyboru. Fiben musiał przyjąć propozycję.

Gailet zastanowiła się, czy go jeszcze kiedyś ujrzy. Jeśli był to po prostu kolejny test rozumności zarządzony przez Suzerena Poprawności, Fiben mógł wrócić choćby jutro, mając na swym koncie kolejną „odpowiednią reakcję”… odpowiednią dla szczególnie zaawansowanego neoszympansa, przedstawiciela awangardy swego znajdującego się na poziomie podopiecznych gatunku.

Gailet zadrżała. Aż do obecnej nocy nigdy nie rozważała możliwych implikacji tej sytuacji. Sylvie jednak wyraziła wszystko aż nadto jasno. Jeśli nawet ona i Fiben znowu znajdą się razem, nic już nigdy nie będzie pomiędzy nimi takie samo. O ile jej biała karta stanowiła pomiędzy nimi barierę, to jego karta niemal na pewno stanie się ziejącą przepaścią.

Gailet zaczynała zresztą podejrzewać, że nie był to po prostu kolejny test zaaranżowany przez Suzerena Poprawności, a w takim razie za dzisiejszą eskapadę musiała być odpowiedzialna jakaś inna frakcja Gubru. Być może któryś z pozostałych suzerenów albo…

Ponownie potrząsnęła głową. Za mało wiedziała, by choć próbować to odgadnąć. Brak było wystarczających danych. Albo być może była po prostu zbyt ślepa czy głupia, by dostrzec kryjącą się w tym logikę.

Wszędzie wokół nich toczyło się przedstawienie i wydawało się, że w żadnej z jej scen nie mają wyboru odnośnie kierunku akcji. Fiben musiał dziś w nocy uciec, bez względu na to, czy propozycja była pułapką. Ona natomiast musiała zostać, by borykać się z komplikacjami przekraczającymi zasięg jej pojmowania. To było jej pisane.

Poczucie, że nią manipulują i że nie ma żadnej kontroli nad własnym przeznaczeniem, było Gailet dobrze znane, nawet jeśli Fiben dopiero zaczynał się do niego przyzwyczajać. Jej towarzyszyło ono przez całe życie.

W skład niektórych z dawnych ziemskich religii wchodziło pojęcie predestynacji — przekonanie, że wszystkie wypadki są z góry przesądzone już od początku procesu stworzenia i że tak zwana wolna wola jest niczym więcej jak tylko złudzeniem.

Wkrótce po Kontakcie, dwa stulecia temu, ludzcy filozofowie zapytali pierwszych Galaktów, których spotkali, co sądzą o tej i o wielu innych ideach. Dość często nieziemscy mędrcy odpowiadali w protekcjonalny sposób. Typowa odpowiedź brzmiała:

— To są pytania, które można sformułować jedynie w nielogicznym języku dzikusów. Paradoksy nie istnieją — zapewniali.

Podobnie jak nie rozwiązane jeszcze tajemnice… a przynajmniej nie takie, które mogliby pojąć podobni Ziemianom.

W gruncie rzeczy predestynacja nie była bynajmniej konceptem trudnym do zrozumienia dla Galaktów. Większość z nich sądziła, że predestynacja klanu dzikusów jest krótka i smutna historia.

Mimo to Gailet przypomniała sobie nagle chwilę, gdy — kiedy jeszcze przebywała na Ziemi — spotkała pewnego neodelfina — starszego, emerytowanego poetę — który opowiadał jej, jak ongiś pływał w strumieniu wielkich wielorybów i słuchał godzinami bez przerwy ich jękliwych pieśni o starożytnych bogach waleni. Czuła się pochlebiona i zafascynowana, gdy postarzały fin skomponował poemat specjalnie dla niej.

		Dokąd piłka opada
		Poprzez jasne powietrze?
		Uderz ją swym pyskiem!

Gailet doszła do wniosku, że haiku musiało być jeszcze bardziej sarkastyczne w troistym, hybrydowym języku, którego z reguły delfiny używały dla potrzeb swej poezji. Choć, rzecz jasna, nie znała troistego, nawet wypowiedziana w anglicu, drobna alegoria przylgnęła do jej pamięci. Myśląc o tym, Gailet zdała sobie stopniowo sprawę, że się uśmiecha.

Uderz ją swym pyskiem, tak jest!

Postać śpiąca obok niej pochrapywała cicho. Gailet zaczęła uderzać językiem w przednie zęby, udając, że wsłuchuje się w rytm bębnów.


Nadal tam siedziała, pogrążona w myślach, kilka godzin później, gdy drzwi otworzyły się z głośnym trzaskiem i z korytarza napłynęło światło. Do środka wmaszerowało kilka czworonożnych ptasich postaci. Kwackoo. Na czele procesji Gailet rozpoznała pastelowo zabarwiony puch przybocznego Suzerena Poprawności. Podniosła się, lecz jej płytki ukłon nie doczekał się odpowiedzi.

Kwackoo wbił w nią wzrok, po czym wskazał ręką w dół na postać leżącą pod kocami.

— Twój towarzysz nie wstał. To niestosowne.

Najwyraźniej, gdy w pobliżu nie było Gubru, przyboczny nie czuł się zobowiązany do zachowania uprzejmości. Gailet spojrzała w sufit.

— Być może jest niedysponowany.

— Czy potrzebna mu opieka medyczna?

— Przypuszczam, że wróci do siebie bez niczyjej pomocy. Poirytowany Kwackoo zaszurał stopami o trzech palcach.

— Będę szczery. Chcemy obejrzeć twojego towarzysza, by się upewnić co do jego tożsamości.

Gailet uniosła brwi, choć wiedziała, iż owo stworzenie nie zrozumie tego gestu.

— A kim, waszym zdaniem, mógłby być? Dziadkiem Bonzo? Czy wy, Kwackoo, nie prowadzicie rejestru swych więźniów? Podniecenie ptaszyska jeszcze wzrosło.

— To więzienie oddano pod pieczę neoszympansich oddziałów posiłkowych. Jeśli doszło do jakichś błędów, to jest to wina ich zwierzęcej niekompetencji. Ich nierozumnego niedbalstwa.

Gailet roześmiała się.

— Gówno prawda.

Kwackoo przerwał swój taniec irytacji, by wysłuchać przenośnego urządzenia tłumaczącego. Gdy gapił się na nią w milczeniu, Gailet potrząsnęła głową.

— Nie zwalisz tego na nas, Kwackoo. Oboje wiemy, że oddanie kierownictwa nad więzieniem szymskim nadzorowanym było czystą lipą. Jeśli doszło do naruszenia zasad bezpieczeństwa, to miało to miejsce w waszych szeregach.

Dziób przybocznego otworzył się pod kątem kilku stopni. Jego język śmignął w geście, który — jak już zdążyła się dowiedzieć Gailet — oznaczał czystą nienawiść. Nieziemiec zagestykulował i dwa sferyczne roboty ruszyły z jękiem naprzód. Łagodnie, lecz zdecydowanie uniosły śpiącego neoszympansa za pomocą pól grawitacyjnych, nie poruszając nawet koców, po czym wycofały się z nim ku drzwiom. Ponieważ Kwackoo nie zadał sobie trudu, by zajrzeć pod koce, najwyraźniej wiedział już, co tam znajdzie.

— Odbędzie się dochodzenie — zapowiedział, po czym odwrócił się, by odejść.

Gailet wiedziała, że już za kilka minut będą czytać „list pożegnalny” Fibena, który zostawiono przytwierdzony do chrapiącego strażnika. Podjęła próbę dopomożenia uciekinierowi poprzez sprowokowanie kolejnej zwłoki.

— Świetnie — stwierdziła. — Tymczasem, mam pewną prośbę… nie, żądanie, które pragnę postawić.

Przyboczny kroczył już w kierunku drzwi na czele swego orszaku trzepoczących skrzydłami Kwackoo. Na słowa Gailet zatrzymał się jednak, wywołując niewielki korek. Rozległo się gniewne gruchanie. Jego towarzysze ocierali się o siebie i śmigali językami w stronę Gailet. Ich dowódca o różowym grzebieniu odwrócił się i spojrzał na nią.

— Nie możesz stawiać żadnych żądań.

— Robię to w imieniu galaktycznej tradycji — nie ustępowała Gailet. — Nie zmuszaj mnie, bym wysłała swą petycję bezpośrednio do jego eminencji Suzerena Poprawności.

Nastąpiła długa przerwa, podczas której Kwackoo najwyraźniej zastanawiał się nad mogącym mu grozić ryzykiem. Wreszcie zapytał:

— Jak brzmi twoje głupie żądanie?

Teraz jednak to Gailet czekała w milczeniu.

Wreszcie, z wyraźnie widoczną niechęcią, przyboczny pokłonił się, pochylając ciało tak minimalnie, że niemal nie sposób było tego dostrzec. Gailet odwzajemniła jego gest, pod takim samym kątem.

— Chcę się udać do Biblioteki — oznajmiła w bezbłędnym siódmym galaktycznym. — A właściwie, zgodnie z moimi prawami galaktycznej obywatelki, domagam się tego.



65. Fiben

Wyjście na zewnątrz w ubraniu uśpionego strażnika okazało się niemal absurdalnie łatwe, gdy tylko Sylvie nauczyła go prostego wyrażenia kodowego, które musiał powtórzyć robotom unoszącym się nad bramą. Jedyny pełniący służbę szym zajęty był przeżuwaniem kanapki. Nakazał im przejść machnięciem ręki, niemal na nich nie spoglądając.

— Dokąd mnie prowadzisz? — zapytał Fiben, gdy tylko zostawili za sobą ciemny, porośnięty bluszczem mur więzienia.

— Do doków — odparła Sylvie, oglądając się przez ramię. Narzuciła ostre tempo. Prowadziła go po wilgotnych, usianych liśćmi chodnikach, poprzez kwartały ciemnych, pustych domostw w ludzkim stylu. Później, idąc dalej, minęli szymską dzielnicę, składającą się głównie z wielkich, bezplanowo zbudowanych, pomalowanych na jaskrawe kolory domów małżeństw grupowych, z przypominającymi drzwi oknami oraz mocnymi kratami, po których mogły wspinać się dzieci. Tu i ówdzie, gdy gnali przed siebie, Fiben dostrzegał przelotnie sylwetki widoczne przez szczelnie zaciągnięte zasłony.

— Dlaczego do doków?

— Dlatego, że tam są łodzie! — odparła lapidarnie Sylvie, miotając spojrzenia we wszystkie strony. Kręciła wmontowanym w pierścionek chronometrem, który miała na lewej dłoni, i wciąż spoglądała przez ramię, jak gdyby obawiała się, że mogą ich śledzić.

Było naturalne, że sprawiała wrażenie podenerwowanej, niemniej jednak cierpliwość Fibena osiągnęła swe granice. Złapał ją za ramię, każąc jej się zatrzymać.

— Posłuchaj, Sylvie. Doceniam wszystko, co uczyniłaś dotąd, ale czy nie uważasz, że już czas, żebyś wtajemniczyła mnie w plan? Westchnęła.

— Tak. Chyba tak.

Jej niespokojny uśmieszek przypominał mu o owej nocy w „Małpim Gronie”. To, co tamtego wieczoru wydawało mu się zwierzęcą żądzą, musiało w rzeczywistości być czymś podobnym do tego — strachem ukrytym pod dobrze nałożoną warstewką udawanej odwagi.

— Nie licząc bram w ogrodzeniu, miasto można opuścić jedynie łodzią. Mój plan polega na tym, żebyśmy zakradli się na pokład jednego z kutrów. Nocni rybacy z reguły wypływają w morze o — spojrzała na zegarek na palcu — och, gdzieś tak za godzinę.

Fiben skinął głową.

— I co dalej?

— Później wyskoczymy za burtę, gdy łódź wypłynie z Zatoki Aspinal. Dopłyniemy do Parku Przylądka Północnego. Stamtąd czeka nas ciężki marsz na północ, wzdłuż wybrzeża, ale powinno nam się udać dotrzeć w górzyste okolice, zanim wstanie świt.

Fiben skinął głową. To wyglądało na dobry plan. Podobał mu się fakt, że po drodze mieli kilka punktów, w których mogli zmienić zamiary, jeśli wystąpiłyby jakieś trudności lub nadarzyły się korzystniejsze okazje. Na przykład mogli spróbować dotrzeć do południowego przylądka zatoki, a nie północnego. Z pewnością nieprzyjaciel nie będzie się spodziewał, że dwoje uciekinierów skieruje się prosto w kierunku jego nowego hiperbocznika! Będzie tam zaparkowana cała masa sprzętu budowlanego. Pomysł, by ukraść jeden z gubryjskich statków, spodobał się Fibenowi. Jeśli udałoby mu się wykręcić podobny numer, mógłby naprawdę zasłużyć na białą kartę!

Odpędził od siebie pośpiesznie tę myśl, gdyż przypominała mu ona o Gailet. Cholera, już za nią tęsknił.

— To wygląda na dobrze przemyślane, Sylvie. Uśmiechnęła się ostrożnie.

— Dziękuję, Fiben. Hmm, czy możemy już iść?

Nakazał jej gestem, by ruszyła pierwsza. Wkrótce posuwali się już krętą drogą między sklepami o zasuniętych żaluzjach i zamkniętymi straganami z żywnością. Nisko wiszące chmury tworzyły złowieszczą aurę. Noc pachniała nadciągającą burzą. Południowo-zachodni wiatr wiał w mocnych, lecz nieregularnych porywach. Gdy szli, obok ich kostek przemykały popychane nim liście oraz kawałki papieru.

Gdy zaczęło mżyć, Sylvie podniosła kaptur swej parki, Fiben jednak tego nie uczynił. W tej chwili mokre włosy nie przeszkadzały mu nawet w połowie tak, jak utrudniająca patrzenie i słuchanie osłona.

Ponad morzem ujrzał na niebie błysk, któremu towarzyszył odległy, ponury pomruk.

Do diabła — przemknęło mu przez głowę. — O czym ja myślę!

Ponownie złapał swą towarzyszkę za ramię.

— Przy takiej pogodzie nikt nie wyruszy na morze, Sylvie.

— Kapitan tej łodzi, Fiben — potrząsnęła głową. — Właściwie nie powinnam ci o tym mówić, ale on… on jest przemytnikiem. Był nim jeszcze przed wojną. Jego statek jest dostosowany do złej pogody i może częściowo zanurzyć się pod wodę.

Fiben zamrugał powiekami.

— Co on w dzisiejszych czasach szmugluje? Sylvie rozejrzała się w lewo i w prawo.

— Niekiedy też szymy. Z wyspy Ciimar i na nią.

— Ciimar! Czy zabrałby nas tam? Sylvie zmarszczyła brwi.

— Obiecałam Gailet, że zaprowadzę cię w góry, Fiben, a zresztą nie jestem pewna, czy mam do tego kapitana aż tyle zaufania.

W umyśle Fibena jednak rozpętała się burza. Połowa ludzi na planecie była internowana na wyspie Ciimar! Dlaczego miałby się zadowolić Robertem i Athacleną, którzy, ostatecznie, byli jeszcze prawie dziećmi, skoro mógł być w stanie przedstawić pytania Gailet ekspertom uniwersyteckim!

— Będziemy improwizować — oświadczył niezobowiązująco. Podjął już jednak decyzję, że sam oszacuje tego przemytniczego kapitana. Być może pod osłoną burzy realizacja tego pomysłu okaże się możliwa! Fiben zastanawiał się nad tym, gdy wznowili wędrówkę.

Wkrótce znaleźli się w pobliżu doków, w gruncie rzeczy niedaleko od miejsca, gdzie Fiben spędził część popołudnia na obserwacji mew. Deszcz padał teraz nagłymi, nieprzewidywalnymi strugami, Za każdym razem, gdy ustawał, powietrze było zdumiewająco czyste, co wzmacniało każdy zapach — od woni rozkładających się ryb aż po odór piwa bijący z rybackiej tawerny po drugiej stronie ulicy, gdzie wciąż paliły się nieliczne światła, a cicha, smutna muzyka przesączała się przez noc.

Nozdrza Fibena rozwarły się. Zaczął węszyć, starając się wyczuć coś, co zdawało pojawiać się i znikać wraz ze zmiennym deszczem. Ponadto zmysły Fibena dostarczały pożywienia jego wyobraźni, podsuwając mu możliwości, które musiał rozważyć.

Jego towarzyszka poprowadziła go wokół narożnika ostatniego domu. Fiben ujrzał trzy mola. Przy każdym z nich stało przycumowane kilka ciemnych, wielkich kształtów. Jeden z nich niewątpliwie był łodzią przemytników. Fiben po raz kolejny zatrzymał Sylvie, łapiąc ją za ramię.

— Lepiej się pośpieszmy — nalegała.

— Nie ma sensu przychodzić za wcześnie — odparł. — Ta łódź będzie ciasna i śmierdząca. Chodź tu do mnie. Jest coś, czego przez pewien czas możemy nie mieć okazji zrobić.

Spojrzała na niego z zakłopotaną miną, gdy pociągnął ją z powrotem za róg, w cienie. Kiedy objął ją ramionami, zesztywniała, po czym rozluźniła się i skierowała twarz ku górze.

Fiben pocałował ją. Sylvie odwzajemniła pocałunek.

Gdy zaczął wędrować wargami od jej lewego ucha wzdłuż linii żuchwy, a potem w dół szyi, Sylvie westchnęła.

— Och, Fiben. Gdybyśmy tylko mieli czas. Gdybyś tylko wiedział jak bardzo…

— Psst — powiedział, wypuszczając ją z objęć. Z pełnym przesady jestem zdjął parkę i położył ją na ziemi.

— Co… — zaczęła, on jednak pociągnął ją w dół, kazał usiąść na kurtce i spoczął obok niej.

Jej napięcie zelżało nieco, gdy zaczął przeczesywać palcami jej włosy, iskając ją.

— Uch — powiedziała Sylvie. — Przez chwilę myślałam…

— To nie w moim stylu. Powinnaś już znać mnie lepiej, kochanie. Ja jestem z tych, którzy lubią posuwać się powoli. Żadne tam na łapu-capu. Możemy chwilę zaczekać.

Odwróciła głowę, by uśmiechnąć się do niego.

— Cieszę się. Zresztą nie zrobię się różowa jeszcze przez tydzień. No, ale nie musimy wcale czekać aż tak długo. Rzecz w tym…

Jej słowa urwały się nagle, gdy lewe ramię Fibena zacisnęło się mocno wokół jej gardła. Sięgnął błyskawicznie do parki Sylvie i otworzył z trzaskiem jej scyzoryk. Szymka wybałuszyła oczy, gdy przytknął ostry nóż do jej tętnicy szyjnej.

— Jedno słowo — szepnął prosto w jej lewe ucho. — Jeden dźwięk, a będziesz dziś w nocy pokarmem dla mew. Rozumiesz?

Skinęła gwałtownie głową. Czuł jak jej puls wali, wywołując wibrację przemieszczającą się po ostrzu noża. Jego własne serce biło niewiele wolniej.

— Wypowiadaj słowa bezgłośnie — rozkazał jej ochrypłym tonem. — Odczytam je z warg. Teraz powiedz mi, gdzie są zamontowane nadajniki?

Sylvie mrugnęła. Powiedziała na głos:

— Co… — to było wszystko. Umilkła, gdy Fiben natychmiast zwiększył nacisk.

— Spróbuj raz jeszcze — szepnął.

Tym razem ukształtowała słowa w milczeniu.

— O… czym… mówisz, Fiben?

Jego głos był ledwie słyszalnym szeptem rozlegającym się w jej uchu.

— Czekają tam na nas, prawda, kochanie? I nie mówię o żadnych szymskich przemytnikach z bajki. Mówię o Gubru, słodziutka. Prowadzisz mnie prosto w ich piękne, pierzaste objęcia.

Sylvie zesztywniała.

— Fiben… ja… nie! Nie, Fiben.

— Czuję woń ptaka! — syknął. — Tak jest, oni tam są. Kiedy tylko poczułem ten zapach, wszystko nagle stało się całkiem logiczne!

Sylvie zachowywała milczenie. Jej oczy jednak były wystarczająco wymowne.

— Och, Gailet musiała uznać, że jestem konkursowym durniem.

Teraz, kiedy się nad tym zastanowię, jest oczywiste, że ucieczka musiała być zaaranżowana! W gruncie rzeczy datę z pewnością wyznaczono jakiś czas temu. Prawdopodobnie nie spodziewałaś się, że burza zmusi flotę rybacką do pozostania w porcie. Ta bajeczka o kapitanie-przemytniku była pomysłową improwizacją, mającą uśpić moje podejrzenia. Czy sama ją wymyśliłaś, Sylvie?

— Fiben…

— Zamknij się. Och, to było kuszące. Wyobraź sobie, że niektóre szymy są na tyle inteligentne, by odbywać kursy na Ciimar i z powrotem pod samym dziobem nieprzyjaciela! Próżność omal nie zwyciężyła, Sylvie. Byłem jednak kiedyś pilotem wywiadowczym, pamiętasz? Zacząłem się zastanawiać, jak trudno byłoby wykręcić podobny numer, nawet przy takiej pogodzie jak dzisiaj!

Wciągnął powietrze i ponownie zwęszył ten charakterystyczny, stęchły odór.

Teraz, gdy się nad tym zastanowił, zdał sobie sprawę, że żaden z testów, którym poddawano jego i Gailet w ciągu ostatnich kilku tygodni, nie dotyczył zmysłu węchu.

Jasne, że nie. Galaktowie uważają, że jest to relikt, odpowiedni tylko dla zwierząt.

Wilgoć skapywała na jego dłoń, mimo że w tej akurat chwili deszcz nie padał. Sylvie zalała się łzami. Potrząsnęła głową.

— Nic… ci… się nie stanie, Fiben. Suz… suzeren chce ci tylko za dać parę pytań. Potem pozwoli ci odejść! Ob… obiecał!

A więc jednak był to kolejny test.

Fiben miał ochotę się roześmiać. Był głupi, że w ogóle uwierzył, iż ucieczka jest możliwa.

Wygląda na to, że zobaczę Gailet szybciej, niż mi się zdawało.

Zaczął się wstydzić tego, że sterroryzował Sylvie w podobny sposób. Ostatecznie była to tylko „gra”. Po prostu jeszcze jeden egzamin. W takich warunkach nie miało sensu traktować czegokolwiek zbyt poważnie. Szymka wykonywała tylko swe zadanie.

Zaczął się rozluźniać i zwalniać ucisk na jej gardle, gdy nagle przypomniał sobie coś, o czym wspominała.

— Suzeren obiecał, że pozwoli mi odejść? — wyszeptał. — Chciałaś powiedzieć, że odeśle mnie z powrotem do więzienia, prawda? Potrząsnęła z wigorem głową.

— Nnie! — wypowiedziała bezgłośnie. — Wysadzi nas gdzieś w górach. Miałam zamiar dotrzymać tej części umowy z tobą i Gailet! Suzeren obiecał, że jeśli odpowiesz na jego pytania…

— Zaczekaj minutkę — warknął Fiben. — Nie mówisz o Suzerenie Poprawności, prawda?

Potrząsnęła głową.

Fibena ogarnęło nagłe oszołomienie.

— Który… który suzeren tam na nas czeka? Sylvie pociągnęła nosem.

— Suzeren Kosztów i… Kosztów i Rozwagi — wyszeptała.

Zamknął oczy. Zdał sobie z przerażeniem sprawę, co to oznacza. i więc to nie była „gra” ani test.

Och, Goodall — pomyślał. Teraz musiał głowić się nad tym, jak ratować własną skórę!

Gdyby był tu Suzeren Wiązki i Szponu, Fiben czułby się gotowy natychmiast rzucić ręcznik, gdyż w takim przypadku skierowano by przeciwko niemu wszystkie zasoby gubryjskiej machiny militarnej. W obecnej sytuacji szansę i tak były mizerne, lecz Fibenowi zaczynały przychodzić do głowy różne pomysły.

Księgowi. Agenci ubezpieczeniowi. Biurokraci. Z nich składała się armia Suzerena Kosztów i Rozwagi.

Kto wie — pomyślał Fiben. — Może się uda.

Zanim jednak cokolwiek zrobi, musi załatwić sprawę Sylvie. Nie mógł po prostu związać jej i zostawić, a z natury nie był krwiożerczym mordercą. To pozostawiało tylko jedną opcję. Musiał skłonić ją do współdziałania i to szybko.

Mógł jej powiedzieć, że czuje się pewien, iż Suzeren Kosztów i Rozwagi nie jest bynajmniej tak prawdomówny, jak Suzeren Poprawności. Gdy dowodem było jedynie jej słowo przeciw jego słowu, dlaczego ptak miałby dotrzymać obietnicy, że ich zwolni?

W gruncie rzeczy dzisiejszy atak przeprowadzony przez suzerena na własnego partnera mógł nawet być w myśl standardów najeźdźców nielegalny, a w takim przypadku byłoby głupotą wypuścić na wolność parę szymów, które o nim wiedziały. Znając Gubru, Fiben doszedł do wniosku, że Suzeren Kosztów i Rozwagi najpewniej rzeczywiście ich wypuści — przez śluzę prosto w próżnię.

Czy jednak Sylvie mi uwierzy, gdy jej to powiem?

Nie mógł podjąć takiego ryzyka. Sądził jednak, że zna inny sposób na przyciągnięcie niepodzielnej uwagi szymki.

— Chcę, żebyś wysłuchała mnie uważnie — powiedział. — Nie mam zamiaru spotkać się z twoim suzerenem. Nie pójdę tam z jednego, prostego powodu. Gdybym to zrobił, wiedząc to, co teraz wiem, ty i ja moglibyśmy pocałować się na pożegnanie z moją białą kartą.

Spojrzała mu prosto w oczy. Wzdłuż jej kręgosłupa przebiegło drżenie.

— Rozumiesz, kochanie, aby zasłużyć na ten zaszczyt muszę się zachowywać jak najznakomitszy przedstawiciel szympansiego rodzaju, a który superszympans wszedłby prosto w coś, o czym by już wiedział, że jest pułapką? Hę? Nie, Sylvie. Najprawdopodobniej i tak nas złapią, musi się to jednak stać w czasie, gdy będziemy ze wszystkich sił starać się uciec. W przeciwnym razie to nic nie da! Rozumiesz, o co mi chodzi?

Zamrugała kilka razy powiekami, aż wreszcie skinęła głową.

— Hej — szepnął z sympatią. — Nie przejmuj się! Powinnaś się cieszyć, że przejrzałem tę sztuczkę. To oznacza, że nasz dzieciak będzie jeszcze sprytniejszym małym skurczybykiem. Zapewne wykombinuje sposób na to, by wysadzić przedszkole w powietrze.

Sylvie mrugnęła i uśmiechnęła się niepewnie.

— Aha — powiedziała cicho. — Myślę, że to prawda.

Fiben opuścił rękę, w której trzymał nóż, i oswobodził gardło Sylvie, po czym wstał na nogi. To była chwila prawdy. Zapewne musiała tylko wydać z siebie krzyk, aby orszak Suzerena Kosztów i Rozwagi schwytał ich w parę chwil.

Nie zrobiła tego jednak, lecz zdjęła zegarek w pierścieni i wręczyła go Fibenowi.

Nadajnik.

Skinął głową i wyciągnął do niej rękę, by pomóc jej wstać. W pierwszej chwili zachwiała się na nogach. Wciąż drżała po przebytym szoku. On jednak objął ramieniem i cofnął się razem z nią o jedną przecznicę, po czym przeszedł kawałek w kierunku południowym.

Teraz tylko ten plan musi się udać — pomyślał.


Gołębnik znajdował się tam, gdzie — jak pamiętał — go widział — za zaniedbanym domem grupowym w rejonie przylegającym do portu. Najwyraźniej wszyscy spali, lecz mimo to Fiben zachowywał się najciszej, jak tylko potrafił. Przeciął kilka drutów i wpełzł do kojca.

Panowała tam wilgoć oraz nieprzyjemny, ptasi zapach, łagodne gruchanie gołębi przywodziło Fibenowi na myśl Kwackoo.

— No chodźcie, dzieciaki — szepnął do nich. — Dziś w nocy pomożecie mi oszukać swoich kuzynów.

Zauważył gołębnik podczas jednego ze swych spacerów. Fakt, że znajdował się on tak blisko, nie tylko był wygodny, lecz zapewne miał kluczowe znaczenie. On i Sylvie nie odważą się opuścić okolicy portu, dopóki nie pozbędą się nadajnika.

Gołębie odsuwały się od niego. Podczas gdy Sylvie stała na straży, Fiben osaczył tłustego ptaka, który wyglądał na silnego, i złapał go. Za pomocą kawałka sznurka przywiązał zegarek w pierścionku do jego łapki.

— Fajna noc na długi lot, nie sądzisz? — szepnął i wyrzucił gołębia w powietrze. Powtórzył ten sam proces z własnym zegarkiem, na wszelki wypadek.

Zostawił drzwi otwarte. Jeśli ptaki wrócą wcześnie, Gubru mogą dotrzeć tutaj podążając za sygnałem nadajnika, a typowe dla nich hałaśliwe zachowanie spowoduje, że całe stadko ponownie odfrunie, zmuszając ich do jeszcze jednej daremnej pogoni.

Fiben gratulował sobie inteligencji, gdy on i Sylvie pędzili na wschód, oddalając się od portu. Wkrótce dotarli do zrujnowanej dzielnicy przemysłowej. Wiedział, gdzie się znajdują. Był tu już przedtem, z łagodnym koniem, Tycho, podczas swego pierwszego wypadu do miasta po inwazji. W jakiejś chwili, zanim dotarli do ogrodzenia, nakazał gestem, by się zatrzymała. Musiał odzyskać oddech, choć Sylvie niemal nie wyglądała na zdyszaną. No jasne, przecież jest tancerką — pomyślał.

— Dobra, teraz się rozbieramy — powiedział.

Trzeba przyznać, że Sylvie nawet nie mrugnęła. Logika tego rozkazu była oczywista. Jej zegarek mógł nie być jedynym nadajnikiem, jaki im podrzucono. Pośpiesznie zrzuciła z siebie ubranie. Uporała się z tym szybciej od niego. Gdy już wszystko leżało zrzucone na stos, Fiben obdarzył ją krótkim, pełnym uznania gwizdem. Sylvie zaczerwieniła się.

— Co teraz? — zapytała.

— Teraz idziemy w stronę ogrodzenia — odparł.

— Ogrodzenia? Ale, Fiben…

— Chodź. Już od jakiegoś czasu chciałem mu się przyjrzeć z bliska.

Musieli przejść zaledwie kilkaset jardów, zanim dotarli do szerokiego, oczyszczonego przez nieziemców pasa ziemi, który otaczał cały Port Helenia. Sylvie zadrżała, gdy zbliżali się do wysokiej bariery, która połyskiwała wilgocią w świetle jasnych kul strażniczych rozmieszczonych w znacznych odstępach od siebie wzdłuż jej długości.

— Fiben — odezwała się Sylvie, gdy wkroczył na pas. — Nie możemy wejść na ten obszar.

— Dlaczego nie? — zapytał. Niemniej zatrzymał się i obejrzał na nią. — Czy znasz kogoś, kto to zrobił?

Potrząsnęła głową.

— Dlaczego ktoś miałby próbować? To oczywiste szaleństwo! Te kule strażnicze…

— Aha — odrzekł Fiben zamyślonym tonem. — Zastanawiam się tylko, ile by ich było trzeba, żeby zabezpieczyć ogrodzenie otaczające całe miasto? Dziesięć tysięcy? Dwadzieścia? Trzydzieści? Przypomniał sobie roboty strażnicze, które pilnowały znacznie krótszego i ważniejszego ogrodzenia otaczającego tymbrimską ambasadę, tego dnia gdy eksplodował budynek biura, a Fiben otrzymał lekcję nieziemskiego humoru. Te urządzenia nie okazały się szczególnie imponujące w porównaniu z „Kazikiem” albo typowym robotem bojowym, którego używali w akcji gubryjscy Żołnierze Szponu.

Ciekawe, jak jest z tymi — pomyślał i postąpił następny krok naprzód.

— Fiben! — Sylvie wydawała się bliska paniki. — Spróbujmy wydostać się przez bramę. Możemy powiedzieć strażnikom… możemy im powiedzieć, że nas obrabowano. Że jesteśmy wsiokami z farm, którzy wybrali się do miasta, i ktoś ukradł nasze ubrania oraz dowody tożsamości. Jeśli zagramy wystarczająco wielkich głąbów, może jak raz nas wypuszczą!

Już to widzę — pomyślał Fiben i zbliżył się do bariery o kolejny krok. Teraz dzieliło go od niej nie więcej niż pół tuzina metrów. Ujrzał, że składa się ona z rzędu wąskich listew połączonych ze sobą drutem na szczycie i u podstawy. Wybrał punkt pomiędzy dwiema jarzącymi się kulami, tak daleko od obu z nich, jak tylko można. Mimo to, gdy się zbliżał, odnosił intensywne wrażenie, że kule go obserwują.

To przekonanie napełniło Fibena rezygnacją. W tej chwili, rzecz jasna, gubryjscy żołnierze byli już w drodze. Mogli przybyć w każdej minucie. Najlepszym pociągnięciem byłoby odwrócić się. Uciec, Natychmiast!

Spojrzał na Sylvie. Stała tam, gdzie ją zostawił. Łatwo było zauważyć, że wolałaby się znaleźć w niemal jakimkolwiek innym miejscu na świecie. Fiben nie miał w najmniejszym stopniu pewności dlaczego jeszcze tu była.

Złapał się prawą dłonią za lewy nadgarstek. Tętno miał szybkie i nitkowate. W ustach wyschło mu na wiór. Z drżeniem zdobył się na wysiłek woli i postąpił kolejny krok w stronę ogrodzenia.

Wydawało się, że ze wszystkich stron otoczyło go niemal dotykalne przerażenie — takie samo, jakie poczuł, gdy usłyszał śmiertelny krzyk nieszczęsnego Simona Levina podczas tej bezsensownej daremnej bitwy w kosmosie. Odczuwał mroczne przeczucie nadciągającej zagłady. Zaciskała się wokół niego świadomość, że jest śmiertelny, a życie nie ma sensu.

Odwrócił się powoli, by spojrzeć na Sylvie.

Uśmiechnął się.

— Nędzne, zasrane ptaszyska! — mruknął. — To wcale nie są kule strażnicze! To głupie promienniki psi!

Sylvie zamrugała powiekami. Jej usta otworzyły się. Zamknęły.

— Jesteś tego pewien? — zapytała z niedowierzaniem.

— Chodź tu i zobacz — nalegał. — W tamtym miejscu staniesz się nagle pewna, że cię obserwują, a potem wyda ci się, że każdy Żołnierz Szponu we wszechświecie ruszył w pościg za tobą!

Sylvie przełknęła ślinę. Zacisnęła pięści i wyszła na pusty pas. Fiben przyglądał się, jak posuwała się naprzód, krok za krokiem. Musiał poczuć dla niej uznanie. Mniej warta szymka rzuciłaby się z wrzaskiem do ucieczki na długo, zanim dotarłaby do miejsca, gdzie stał.

Perełki potu wystąpiły jej na czoło, łącząc się z kroplami padającego sporadycznie deszczu.

Część jego osoby, oddalona od burzy adrenaliny, podziwiała jej nagą postać. Pomogło mu to w odwróceniu uwagi.

A więc naprawdę karmiła — pomyślał. Szymki często podrabiały słabo widoczne rozstępy po ciąży i ślady laktacji, by wydać się atrakcyjniejszymi, w tym przypadku jednak nie ulegało wątpliwości, że Sylvie naprawdę urodziła dziecko.

Ciekawe, jak brzmi jej historia.

Gdy stanęła obok niego, z mocno zaciśniętymi oczyma, szepnęła:

— Co… co się teraz ze mną dzieje?

Fiben wsłuchał się we własne uczucia. Pomyślał o Gailet i jej długiej żałobie po wielkim szymie, Maxie, jej przyjacielu i obrońcy, a następnie o szymach, które widział rozrywane na strzępy przez niezwyciężoną broń nieprzyjaciela.

Wspomniał Simona.

— Czujesz się tak, jakby najlepszy przyjaciel, jakiego miałaś na świecie, właśnie przed chwilą umarł — odparł łagodnym tonem i ujął ją za rękę. Uścisk, którym mu się odwzajemniła, był mocny, lecz na jej twarzy pojawił się wyraz ulgi.

— Emitery psi. To… to wszystko? — otworzyła oczy. — Te… te nędzne, zasrane ptaszyska!

Fiben parsknął śmiechem. Sylvie uśmiechnęła się powoli. Wolną ręką zakryła sobie usta.

Śmiali się, stojąc w deszczu w samym środku koryta rzeki smutku. Śmiali się, a gdy ich łzy zwolniły wreszcie bieg, razem przeszli resztę drogi dzielącej ich od płotu, wciąż trzymając się za ręce.


— A teraz, kiedy powiem „pchnij”, to pchnij!

— Jestem gotowa, Fiben — Sylvie przykucnęła poniżej niego, zaparła się stopami, przycisnęła bark do jednej z wysokich listew, a ręce zacisnęła na sąsiadującym z nią fragmencie ogrodzenia.

Stojący ponad nią Fiben przybrał podobną pozycję i wcisnął nogi w błoto. Zaczerpnął kilka głębokich oddechów.

— Dobra, pchnij!

Naprężyli się oboje. Listwy były już odsunięte od siebie o kilka centymetrów. Gdy on i Sylvie wytężyli mięśnie, wyczuwał, że ten odstęp zaczyna się poszerzać.

Ewolucja nigdy się nie marnuje — pomyślał Fiben, pchając ze wszystkich sił.

Milion lat temu ludzie przechodzili przez wszystkie męki samowspomagania, wytwarzając drogą ewolucji to, co — jak twierdzili Galaktowie — można było otrzymać tylko w darze — rozumność. Zdolność myślenia i pożądania gwiazd.

Tymczasem jednak przodkowie Fibena nie próżnowali.

Stawaliśmy się silni!

Skoncentrował się na tej myśli. Pot zalewał mu czoło. Listwy z plastiosłony uginały się. Chrząknął, czując rozpaczliwe wysiłki Sylvie, której plecy ocierały się z drżeniem o jego nogę.

— Ach! — Stopy Sylvie straciły oparcie w błocie i rozsunęły się na zewnątrz. Szymka upadła ciężko do tyłu. Odrzut zakręcił Fibenem. Sprężyste listwy odskoczyły z powrotem, ciskając go na nią.

Przez minutę czy dwie leżeli bez ruchu, chwytając powietrze w drżących oddechach. Wreszcie jednak Sylvie się odezwała.

— Proszę cię, kochanie… nie dzisiaj. Boli mnie głowa.

Fiben roześmiał się. Stoczył się z niej i przewrócił na plecy, kaszląc. Potrzebny im był humor. Stanowił ich najlepszą obronę przeciwko nieustannemu naporowi psionicznych kul. Rodząca się panika wciąż skradała się na krawędzi ich umysłów. Śmiech utrzymywał ją na dystans.

Pomogli sobie wstać i przyjrzeli się temu, co udało im się osiągnąć. Przerwa stała się zdecydowanie szersza. Mogła mieć teraz z dziesięć centymetrów. Nadal jednak była zdecydowanie za wąska. Fiben wiedział też, że zaczyna brakować im czasu. Będzie im potrzeba co najmniej trzech godzin, by mogli mieć jakąkolwiek nadzieję na dotarcie do podgórza przed świtem.

Przynajmniej jednak, jeśli uda się im przedostać, będą mieli po swojej stronie burzę. Następna struga deszczu omyła ich oboje, gdy ponownie oparli się o płot i zabrali do roboty. W ciągu ostatniej pół godziny błyskawice przybliżyły się do nich. Pioruny uderzały, wstrząsając drzewami i grzechocząc okiennicami.

Ma to też złe strony — pomyślał Fiben, gdyż choć deszcz niewątpliwie przeszkadzał gubryjskim antenom przeszukującym, utrudniał też porządny uchwyt na śliskim materiale ogrodzenia. Błoto było prawdziwym przekleństwem.

— Jesteś gotowa? — zapytał.

— Jasne, ale musisz przestać mi podtykać pod oczy tę rzecz — odparła Sylvie, spoglądając na niego. — No wiesz, ona odwraca uwagę.

— Sama prosiłaś Gailet, żeby się nią z tobą podzieliła, kochanie. A poza tym widziałaś ją już wcześniej, na deszczowym wzgórku.

— Tak — uśmiechnęła się. — Ale wtedy nie wyglądała całkiem tak samo.

— Och, zamknij się i pchaj — warknął Fiben. Znowu zaczęli napierać na płot, wkładając w to wszystkie siły.

Ustąp! Ustąp!

Usłyszał, jak Sylvie wciągnęła powietrze z wysiłku. Jego własnym mięśniom groziły już skurcze. Materiał ogrodzenia zaskrzypiał, przesunął się odrobinkę i znowu zaskrzypiał.

Tym razem to Fiben się pośliznął, pozwalając by sprężyste tworzywo odskoczyło z powrotem na miejsce. Po raz drugi zwalili się razem w błoto, zdyszani.

Deszcz padał już teraz bez przerwy. Fiben wytarł strumień wody zalewający mu oczy i ponownie spojrzał na lukę.

Może ze dwanaście centymetrów. Ifni! To w żadnym razie nie wystarczy.

Wyczuwał zniewalającą siłę psionicznych kul emitujących swe przygnębienie prosto do wnętrza jego czaszki. Wiedział, że ich przekaz odziera go z sił, popychając jego i Sylvie w stronę rezygnacji. Poczuł się straszliwie ciężki, gdy podźwignął się powoli na nogi i oparł o uparty płot.

Do diabła, próbowaliśmy. Zdobędziemy uznanie przynajmniej za to. Niemal nam się udało. Gdyby tylko…

— Nie! — krzyknął nagle. — Nie! Nie pozwolę wam!

Rzucił się na lukę, starając się przecisnąć przez nią ciało. Wił się i skręcał w opornym otworze.

Gdzieś w mrocznym królestwie tuż na zewnątrz uderzyła błyskawica, oświetlając otwarty teren — pola i lasy, a za nimi przyzywające ich podnóża Mulunu.

Ogrodzenie kołysało się pod wpływem huku piorunów. Listwy ścisnęły Fibena pomiędzy sobą, aż zawył z bólu. Gdy uwolnił się z uścisku, upadł na wpół odrętwiały z bólu na ziemię obok Sylvie. Natychmiast jednak zerwał się z powrotem na nogi. Kolejna elektryczna drabina rozświetliła groźnie wyglądające chmury. Fiben odpowiedział niebu krzykiem. Zaczął walić w ziemię. Błoto i kamyki pofrunęły w górę, gdy wyrzucił ich garść w powietrze. Następny piorun odrzucił je z powrotem i cisnął mu w twarz.

Nie istniało już nic takiego, jak mowa. Nie było słów. Ta jego część, która znała podobne rzeczy, zachwiała się pod wpływem szoku. W reakcji na to kontrolę przejęły inne — starsze i mocniejsze — pokłady.

Została teraz tylko burza. Wiatr i deszcz. Błyskawice i pioruny. Uderzał się w pierś, wykrzywiając wargi, by wystawić zęby na kąśliwy deszcz. Burza śpiewała do Fibena, niosąc się echem w glebie i pulsującym powietrzu. Zawył w odpowiedzi.

To nie była wydelikacona ludzka muzyka. Nie było to też poetyczne, jak fantomy snu wieloryba delfinów. Nie, to była muzyka, którą czuł mocno aż w swych kościach. Kołysała nim. Wstrząsała. Uniosła Fibena niczym szmacianą lalkę i cisnęła znowu w błoto. Zerwał się z powrotem na nogi, spluwając i pohukując.

Wyczuwał spoczywające na nim spojrzenie Sylvie. Uderzała w ziemię, podekscytowana, obserwując go szeroko rozwartymi oczyma. Sprawiło to tylko, że zaczął walić się w pierś mocniej i wrzeszczeć głośniej. Wiedział, że nie opada z sił! Podrzucił w górę kamyki i wykrzyczał wyzwanie pod adresem burzy, wzywając błyskawicę, by nadeszła i uderzyła w niego!

Spełniła jego życzenie. Blask wypełnił przestrzeń, napełniając ją ładunkiem elektrycznym. Włosy zjeżyły mu się, sypiąc iskrami. Bezdźwięczny ryk odrzucił go do tyłu niczym dłoń olbrzyma, która opuściła się, by cisnąć nim prosto o ogrodzenie.

Fiben wrzasnął, gdy uderzył o listwy. Zanim stracił przytomność, poczuł wyraźnie woń płonącego futra.



66. Gailet

W ciemności, słysząc dźwięk deszczu uderzającego o dachówki, otworzyła nagle oczy. Podniosła się w samotności, owinięta kocem, i podeszła do okna.

Na zewnątrz nad całym Port Helenia rozszalała się burza oznajmiająca nadejście prawdziwej jesieni. Ciemne chmury huczały gniewnie i groźnie.

Na wschodzie nie było nic widać, lecz mimo to Gailet oparła policzek o chłodne szkło i spojrzała w tamtą stronę.

Choć w pomieszczeniu panowało przyjemne ciepło, szymka zamknęła oczy i zadrżała, przeszyta nagłym dreszczem.



67. Fiben

Oczy… oczy… oczy były wszędzie. Wirowały i tańczyły. Lśniły w ciemności, urągając mu.

Pojawił się słoń. Przedzierał się przez dżunglę z trzaskiem i trąbieniem. Jego czerwone tęczówki płonęły. Fiben próbował uciekać, lecz zwierzę złapało go, dźwignęło w górę trąbą i uniosło ze sobą, podrzucając nim, trzęsąc i gruchocząc mu żebra.

Chciał powiedzieć bestii, by go wreszcie pożarła lub stratowała… żeby tylko to się wreszcie skończyło! Po chwili jednak przyzwyczaił się. Ból przeszedł w pulsujące pobolewanie, a podróż nabrała stałego rytmu…

Pierwszą rzeczą, z której zdał sobie sprawę po przebudzeniu, był fakt, że na jego twarz z jakiegoś powodu nie padał deszcz.

Leżał na plecach, na czymś, co chyba było trawą. Wszędzie wokół niego rozbrzmiewały bynajmniej nie cichsze niż przedtem odgłosy burzy. Czuł mokre strugi spływające po jego nogach i tułowiu. Mimo to żadna z kropli deszczu nie wpadała mu w nos czy usta.

Fiben otworzył oczy, by przekonać się, dlaczego tak jest… a przy okazji również, dlaczego jeszcze żyje.

Jakaś postać przesłaniała niewyraźną poświatę chmur. Błyskawica, która uderzyła w pobliżu, oświetliła na chwilę nachyloną nad nim twarz. Sylvie spoglądała na niego z zatroskaniem, trzymając jego głowę na swych kolanach.

Fiben spróbował przemówić.

— Gdzie… — wydobył jednak z siebie tylko charczenie. Wydawało się, że utracił większą część swego głosu. Przypomniał sobie niejasno epizod, podczas którego krzyczał i wył ku niebu… Na pewno dlatego tak go bolało gardło.

— Jesteśmy na zewnątrz — powiedziała, na tyle głośno, by jej głos był słyszalny poprzez deszcz. Fiben mrugnął.

Na zewnątrz?

Krzywiąc się, podniósł głowę na tyle, by się rozejrzeć.

Przez zasłonę ulewy trudno było cokolwiek zobaczyć, zdołał jednak rozróżnić niewyraźne kształty drzew oraz niskich, falistych wzgórz. Odwrócił się w lewo. Zarysów Port Helenia nie sposób było pomylić z niczym innym — zwłaszcza krętego szlaku maleńkich światełek podążających wzdłuż gubryjskiego ogrodzenia.

— Ale… ale jak się tu dostaliśmy?

— Przyniosłam cię — odparła rzeczowo. — Nie byłeś raczej w stanie iść po tym, jak rozwaliłeś ten płot.

— Rozwaliłem…

Skinęła głową. Wydawało się, że w jej oczach widać jasny błysk.

— Sądziłam, że już widziałam deszczowe tańce, Fibenie Bolgerze. Ten jednak pobił wszystkie, jakie dotąd odnotowano. Przysięgam. Jeśli nawet dożyję dziewięćdziesiątki i będę miała setkę szanujących mnie wnuków, nie wyobrażam sobie, bym kiedykolwiek potrafiła opowiedzieć to tak, by mi uwierzono.

Cała scena zaczęła niewyraźnie wracać do niego. Przypomniał sobie gniew, oburzenie wywołane faktem, że znalazł się tak blisko, a jednocześnie tak daleko od wolności. Zawstydził się na wspomnienie, że uległ w podobny sposób frustracji, ukrytemu w nim zwierzęciu.

Ładny ze mnie białokartowiec — żachnął się Fiben myśląc, jak głupi musiał być Suzeren Poprawności, by wybrać do podobnej roli takiego szyma, jak on.

— Musiałem na chwilę stracić panowanie nad sobą. Sylvie dotknęła jego lewego barku. Skrzywił się i spojrzał w tamtą stronę. Zobaczył paskudne oparzenie. Co dziwniejsze, zdawało się, że nie boli go ono tak bardzo, jak cały zestaw pomniejszych potłuczeń i siniaków.

— Urągałeś burzy, Fiben — powiedziała wyciszonym głosem. — Rzucałeś jej wyzwanie, by uderzyła w ciebie. A gdy to zrobiła… kazałeś jej spełnić swoją rolę.

Fiben zamknął oczy.

Och, Goodall. Cóż za głupi, przesądny nonsens.

Niemniej jednak pewna głęboko ukryta część jego jaźni poczuła ciepłą satysfakcję. Było to tak, jakby ten jego fragment naprawdę wierzył, że miała tu miejsce więź przyczyny i skutku, że naprawdę dokonał tego, co opisywała Sylvie!

Zadrżał.

— Pomóż mi usiąść, dobra?

Nastąpiła jedna czy dwie chwile dezorientacji, podczas których horyzont nachylił się i Fibenowi zawirowało przed oczyma. Wreszcie jednak, gdy Sylvie posadziła go tak, że świat wokół niego przestał się chwiać, nakazał jej gestem, by pomogła mu wstać.

— Powinieneś odpocząć, Fiben.

— Kiedy dotrzemy do Mulunu — odparł. — Świt już nie może być daleko. Burza nie będzie trwała wiecznie. Chodź. Wesprę się na tobie.

Zarzuciła jego zdrową rękę na swe ramię, by go dźwignąć. W jakiś sposób udało im się postawić go na nogi.

— Wiesz co — powiedział. — Jest z ciebie silna, mała szymka. Hmm. Przydźwigałaś mnie aż w to miejsce, prawda?

Skinęła głową, spoglądając na niego z tym samym błyskiem w oczach. Fiben uśmiechnął się.

— Świetnie — powiedział. — Cholernie fajnie i świetnie. Wspólnie ruszyli, utykając, w drogę w kierunku groźnie wyglądających, ciemnych pagórków na wschodzie.



CZĘŚĆ PIĄTA

MŚCICIELE

W starożytnych dniach, gdy królował jeszcze Posejdon, a statki ludzi były kruche niczym huba, zły los spotkał pewien tracki frachtowiec, który zatonął i rozpadł się na kawałki we wczesnozimowym sztormie. Wszystkich pochłonęły straszliwe fale, jedynie z wyjątkiem małpy, która była maskotką statku.

Zgodnie ze zrządzeniem losu, w chwili gdy małpa wydawała już swój ostatni dech, pojawił się delfin. Wiedząc o wielkiej miłości panującej pomiędzy ludźmi a tymi stworzeniami, małpa krzyknęła:

— Uratuj mnie! Przez wzgląd na me nieszczęsne dzieci w Atenach! Szybki jak błyskawica delfin nadstawił swój szeroki grzbiet.

— Bardzo dziwny z ciebie człowiek. Mały i brzydki — stwierdził, gdy małpa złapała się go rozpaczliwie.

— Jak na człowieka mogę być całkiem przystojna — odparła małpa, która kasłała i trzymała się mocno delfina, zmierzającego w stronę lądu.

— Mówisz, że jesteś człowiekiem z Aten? — zapytało ostrożnie morskie stworzenie.

— Doprawdy, któż by się za niego podawał, gdyby nim nie był? — oznajmiła małpa.

— A jak tam Pireus? — dopytywał się dalej podejrzliwy delfin. Małpa zastanowiła się pośpiesznie.

— Świetnie! — krzyknęła — Pireus to mój bliski przyjaciel. Rozmawiałam z nim nie dalej niż w zeszłym tygodniu!

Usłyszawszy to, delfin bryknął gniewnie i zrzucił małpę do morza, by się utopiła. Morał tej historii, jak można przypuszczać, brzmi tak, że należy dokładnie poznać fakty, gdy udaje się kogoś, kim się nie jest.

    M.N. PLANO



68. Galaktowie

Przedstawiona na holograficznym obrazie scena migotała. Nie było to zaskakujące, gdyż przekaz pochodził z odległości wielu parseków i uległ załamaniu w zwiniętej przestrzeni punktu transferowego Pourmin. Słaby obraz drgał i od czasu do czasu tracił ostrość.

Niemniej Suzeren Poprawności odbierał wiadomość aż nazbyt jasno.

Wyobrażenie różnorodnego zestawu istot stało tuż przy jego piedestale. Rozpoznawał z wyglądu większość gatunków. Był tam na przykład niski, pokryty futrem Pilanin o krótkich i grubych ramionach, a także wysoki, patykowaty Z’Tang stojący obok pająkokształtnej Serentinki. Bi-Gle spoglądał na niego leniwie spode łba, zwinięty obok istoty, której suzeren nie rozpoznał natychmiast. Mogła ona być podopiecznym lub dekoracyjnym zwierzęciem domowym.

Ponadto, ku przerażeniu suzerena, w skład delegacji wchodzili Synthianin i człowiek.

Człowiek!

Nie istniała możliwość, by wnieść skargę. Było stosowne, by wśród oficjalnych obserwatorów znalazł się Terranin — jeśli wykwalifikowany człowiek był pod ręką — ponieważ ten świat został oficjalnie przyznany dzikusom. Suzeren jednak sądził dotąd, że w Instytucie Wspomagania w tym sektorze nie było nikogo takiego!

Być może miał do czynienia z kolejnym znakiem świadczącym, że sytuacja polityczna w Pięciu Galaktykach pogorszyła się. Od Władców Grzędy ojczystego świata nadeszły wieści mówiące o poważnych niepowodzeniach, do których doszło pomiędzy spiralnymi ramionami. Bitwy zakończyły się niepomyślnie. Sojusznicy okazali się niegodni zaufania. Floty Tandu i Soran zdominowały przynoszące ongiś zyski szlaki handlowe i zmonopolizowały teraz oblężenie Ziemi.

Były to trudne czasy dla wielkiego i potężnego klanu Gooksyu-Gubru. Wszystko teraz zależało od pewnych ważnych, neutralnych linii opiekunów. Gdyby wydarzyło się coś, co przyciągnęłoby jedną lub dwie z nich do sojuszu, sprawiedliwi mogli jeszcze odnieść triumf.

Z drugiej strony skrzydła, byłoby katastrofą, gdyby ktokolwiek z neutralnych zwrócił się przeciwko Wielkiemu Klanowi!

Zamiar wpłynięcia na podobne sprawy był zasadniczym powodem, dla którego Suzeren Poprawności wystąpił z planem inwazji na Garth. Na pierwszy rzut oka mogłoby się wydawać, że celem tej ekspedycji było wzięcie zakładników celem wydarcia sekretów ziemskiego dowództwa. Psychologiczne profile zawsze jednak wskazywały, że sukces tego przedsięwzięcia nie jest prawdopodobny. Dzikusy były upartymi stworzeniami.

Nie, tym co przekonało Władców Grzędy do propozycji kapłana była możliwość, że przyniesie to honor sprawie klanu i stanie się sukcesem, który zdobędzie nowych sojuszników wśród wahających się grup. Na początku wydawało się, że wszystko idzie tak dobrze! Pierwszy Suzeren Kosztów i Rozwagi…

Kapłan wyćwierkał głęboką nutę żałoby. Nie zdawał sobie dotąd sprawy, ile mądrości utracił, jak dalece stary biurokrata powściągał popędliwą błyskotliwość młodszej dwójki swym głębokim i godnym zaufania zdrowym rozsądkiem.

Cóż za consensus, jedność, linię polityczną mogli osiągnąć.

Teraz jednak, na dodatek do nieustannych walk wewnątrz wciąż rozbitego triumwiratu, nadeszła nowa zła wiadomość. Wśród oficjalnych obserwatorów z Instytutu Wspomagania znajdzie się Terranin. Implikacje tego nie były przyjemne.

A na tym jeszcze nie koniec! Suzeren ujrzał z przerażeniem, że Ziemianin wystąpił naprzód jako rzecznik! Oświadczenie wygłosił w poprawnym siódmym galaktycznym.

— Pozdrowienia dla triumwiratu sił zbrojnych Gooksyu-Gubru, i pod których zakwestionowaną okupacją znajduje się świat ograniczonej dzierżawy znany jako Garth. Witam was w imieniu Kaszlnięcie* Quinn’3, Naczelnego Wielkiego Egzaminatora Instytutu Wspomagania. Tę wiadomość wysyłamy przed naszym statkiem, najszybszą z dostępnych dróg, byście mogli przygotować się na nasze przybycie. Warunki panujące w hiperprzestrzeni i na punktach transferowych wskazują, że przyczynowość niemal na pewno pozwoli nam na stawienie się na zaproponowane ceremonie i przeprowadzenie odpowiednich testów rozumności w czasie i miejscu wymienionym przez was. Ponadto powiadamia się was, że Galaktyczny Instytut Wspomagania poszedł wam w znacznym stopniu na rękę, spełniając waszą niezwykłą prośbę — po pierwsze przez to, że zareagował z podobnym pośpiechem, a po drugie podejmując działania na podstawie tak skąpej informacji. Ceremonie Wspomaganiowe są radosnymi uroczystościami, zwłaszcza w czasach niepokoju, takich jak obecne. Stanowią one celebrację ciągłości i nieustannego odnawiania się kultury galaktycznej w imieniu najbardziej czcigodnych Przodków. Podopieczne gatunki to nadzieja i przyszłość naszej cywilizacji. Przy takich okazjach, jak obecna, demonstrujemy naszą odpowiedzialność, nasz honor i naszą miłość. Oczekujemy więc na to wydarzenie przepojeni ciekawością, jaki cud klan Gooksyu-Gubru zamierza ukazać Pięciu Galaktykom.

Obraz zniknął, pozwalając suzerenowi na rozważenie tej wiadomości.

Było już, rzecz jasna, zbyt późno, by wycofać zaproszenia i odwołać ceremonię. Rozumieli to nawet pozostali suzerenowie. Trzeba było ukończyć bocznik. Musieli też przygotować się na przyjęcie dostojnych gości. Gdyby postąpili inaczej, mogłoby to wyrządzić niepowetowane straty sprawie Gubru.

Suzeren odtańczył taniec gniewu i frustracji. Wymruczał krótkie, ostre przekleństwa.

Zaraza na diabelskiego tymbrimskiego spryciarza! Patrząc wstecz, sam pomysł, że mogliby istnieć „Garthianie” — tubylcze istoty przedrozumne ocalałe z Bururalskiej Masakry — był absurdalny. A jednak ślad fałszywych dowodów był tak zdumiewająco wiarygodny, tak uderzająca była szansa, którą implikował!

Suzeren Poprawności rozpoczął tę ekspedycję w dominującej pozycji. Po przedwczesnym zgonie pierwszego Suzerena Kosztów i Rozwagi jego lokata w mającym nastąpić pierzeniu wydawała się pewna.

Wszystko to jednak uległo zmianie, gdy nie odnaleziono żadnych Garthian i gdy stało się jasne, jak doszczętnie Poprawność dała się oszukać. Fakt, że nie odkryto dowodów na to, by ludzie niewłaściwie obchodzili się z Garthem lub ze swymi podopiecznymi, spowodował, że suzeren nie postawił jeszcze stopy na glebie planety. To z kolei opóźniło pojawienie się hormonów spełnienia. Wszystkie te czynniki były niekorzystne i stawiały wynik pierzenia pod poważnym znakiem zapytania.

Potem insurekcja wśród neoszympansów ułatwiła armii wysunięcie się na plan pierwszy. Teraz Suzeren Wiązki i Szponu zmierzał szybko, w niepowstrzymany sposób, ku prymatowi.

Zbliżające się pierzenie napełniało Suzerena Poprawności złymi przeczuciami. Podobne wydarzenia powinny być triumfalne i nieprześcignione, nawet dla pokonanych. Pierzenia były momentami odnowy oraz seksualnego spełnienia gatunku. Miały też reprezentować krystalizację linii politycznej — consensus odnośnie do prawidłowego kierunku akcji.

Tym razem jednak consensusu było niewiele bądź też nie było go wcale. Coś w tym pierzeniu doprawdy było bardzo nie w porządku.

Jedyną rzeczą, co do której wszyscy trzej suzerenowie zgadzali się ze sobą, było to, że bocznika hiperprzestrzennego trzeba użyć dla jakiegoś rodzaju wspomaganiowej ceremonii. Gdyby w tym momencie postąpili inaczej, równałoby się to samobójstwu. Poza tym punktem jednak ich drogi rozchodziły się. Ich nieustanne spory zaczęły wpływać na całą ekspedycję. Co bardziej religijni spośród żołnierzy Szponu wszczynali sprzeczki ze swymi towarzyszami. Biurokraci, którzy byli żołnierzami w stanie spoczynku, brali stronę swych dawnych kolegów w sporach o wydatki logistyczne lub popadali w przygnębienie, gdy szef zmieniał ich decyzje. Nawet pomiędzy kapłanami często dochodziło do sporów, choć powinna wśród nich panować jednomyślność.

Kapłan dopiero niedawno odkrył, do czego może doprowadzić rozbicie na frakcje. Podziały posunęły się już tak daleko, że doprowadziły do zdrady! Cóż innego mogłoby wytłumaczyć fakt kradzieży jednego z gatunkowych przywódców szympansów?

Teraz Suzeren Kosztów i Rozwagi nalegał, by przyznano mu prawo współdecydowania o wyborze nowego samca. Niewątpliwie to biurokrata był odpowiedzialny za „ucieczkę” owego Fibena Bolgera! Cóż to było za obiecujące stworzenie! Teraz z pewnością zamieniono je już w parę i popioły.

Nie było rzecz jasna sposobu na to, by mógł udowodnić winę w tej sprawie któremuś z konkurencyjnych suzerenów.

Przyboczny Kwackoo podszedł do niego i przyklęknął. W wyciągniętym dziobie trzymał sześcian danych. Po otrzymaniu zezwolenia wcisnął nagranie do odtwarzacza.

W pomieszczeniu zrobiło się ciemniej. Suzeren Poprawności wpatrzył się w zarejestrowany przez kamerę obraz ukazujący lejący deszcz i ciemność. Zadrżał mimo woli. Nie podobało mu się brzydkie, wilgotne i obskurne miasto dzikusów.

Obraz przesunął się nad zabłoconym obszarem ciemnego zaułka… ukazała się rozbita buda z drutu i drewna, w której trzymano terrańskie ptaki domowe… stos mokrego ubrania leżący przy nieczynnej fabryce… ślady stóp prowadzące do zdeptanego obszaru błota w pobliżu poobijanego i wykrzywionego płotu… dalsze ślady niknące w zamazanym pustkowiu…

Wnioski były dla suzerena oczywiste, zanim raport badaczy dobiegł końca.

Samiec neoszympansa dostrzegł zastawioną na niego pułapkę! Wyglądało na to, że ucieczka mu się powiodła!

Suzeren odtańczył na swej grzędzie serię drobiących kroczków o starożytnym pochodzeniu.

		— Szkoda, uszczerbek, straty
		jakie poniósł nasz program są poważne.
		Nie są jednak, mogą nie być
		nie do naprawienia!

Na jego gest świta Kwackoo podążyła za nim. Pierwszy rozkaz suzerena był niedwuznaczny.

		— Musimy zwiększyć, wzmocnić, poprawić
		nasze zaangażowanie, nasze bodźce.
		Powiedzcie samicy, że się zgadzamy,
		wyrażamy zgodę, przychylamy do jej prośby.

		— Może się udać do Biblioteki.

Przyboczny pokłonił się, a pozostali Kwackoo zanucili:

— Zuuum!



69. Rząd na wygnaniu

Obraz w holozbiorniku zniknął, gdy międzygwiezdny przekaz dobiegł końca. Światła zapaliły się i członkowie Rady popatrzyli na siebie zakłopotani.

— Co… co to oznacza? — zapytał pułkownik Maiven.

— Nie jestem pewien — odparł komandor Kylie. — Jest jednak jasne, że Gubru coś knują.

Administrator kryjówki Mu Chen zabębniła palcami po stole.

— To najwyraźniej byli urzędnicy Instytutu Wspomagania. Wygląda na to, że najeźdźcy planują jakiś rodzaj wspomaganiowej ceremonii i zaprosili świadków.

Tyle przynajmniej jest oczywiste — pomyślała Megan.

— Czy sądzicie, że ma to coś wspólnego z tą tajemniczą konstrukcją na południe od Port Helenia? — zapytała. Obiekt ten był ostatnio przedmiotem wielu dyskusji.

Pułkownik Maiven skinął głową.

— Przedtem nie byłem skłonny przyznać, że to możliwe, teraz jednak muszę powiedzieć „tak”. Odezwał się szymski członek Rady.

— Dlaczego mieliby urządzać ceremonię wspomaganiową dla Kwackoo tutaj, na Garthu? To nie ma sensu. Czy wzmocniłoby to uzasadnienie ich pretensji do naszej dzierżawy?

— Wątpię w to — odparła Megan. — Może… może ta ceremonia wcale nie jest dla Kwackoo.

— W takim razie dla kogo? Megan wzruszyła ramionami.

— Wygląda na to, że przedstawiciele Instytutu Wspomagania również nic nie wiedzą — zauważył Kylie. Zapadła długa cisza. Ponownie przerwał ją Kylie.

— Jak sądzicie, jakie znaczenie ma fakt, że rzecznikiem był człowiek? Megan uśmiechnęła się.

— Najwyraźniej miało to być prztyczkiem dla Gubru. Mógł on być jedynie uczniem szkolącym się na młodszego urzędnika w lokalnej filii Instytutu Wspomagania, lecz fakt, że wysunięto go przed Pilanina, Z’Tanga i Serentinkę oznacza, że z Ziemią jeszcze nie koniec i że pewne siły pragną przypomnieć o tym Gubru.

— Hm. Pilanin. To twardzi goście. Członkowie sorańskiego klanu. Fakt, że człowiek jest rzecznikiem, może być obelgą dla Gubru, nie stanowi jednak gwarancji, że z Ziemią wszystko w porządku.

Megan zrozumiała, co miał na myśli Kylie. Jeśli Soranie zdobyli teraz dominację nad ziemskim obszarem przestrzeni, nadciągały ciężkie czasy.

Ponownie zapadła przeciągająca się cisza. Wreszcie odezwał się pułkownik Maiven.

— Wspominali o boczniku hiperprzestrzennym. To kosztowne urządzenie. Gubru muszą przywiązywać do tej ceremonii wielką wagę.

To fakt — pomyślała Megan, zdając sobie sprawę, że Radzie przedstawiono wniosek. Tym razem — zrozumiała — trudno będzie usprawiedliwić trzymanie się zdania Uthacalthinga.

— Czy proponuje pan cel, pułkowniku?

— Z pewnością tak, pani koordynator — Maiven wyprostował się i spojrzał jej w oczy. — Uważam, że to jest okazja, na którą czekaliśmy.

Wszyscy za stołem skinęli głową na znak zgody.

Głosują pod wpływem nudy, frustracji i czystej klaustrofobii — zdała sobie sprawę Megan. — Mimo to, czy faktycznie nie jest to cudowna okazja, którą należy wykorzystać, by jej nie utracić na zawsze?

— Nie będziemy mogli zaatakować, gdy przybędą już emisariusze z Instytutu Wspomagania — podkreśliła. Dostrzegła, że wszyscy rozumieją, jak bardzo jest to ważne. — Niemniej zgadzam się, że może istnieć okres szansy, podczas którego można będzie dokonać uderzenia.

Consensus nie podlegał dyskusji. W jakimś zakamarku umysłu Megan czuła, że powinno dojść do bardziej ożywionej debaty. Sama jednak również była po dziurki w nosie wypełniona niecierpliwością.

— W takim razie przygotujemy nowe rozkazy dla majora Prathachulthorna. Otrzyma on carte blanche, z tym tylko zastrzeżeniem, że ewentualnego ataku należy dokonać przed pierwszym listopada. Czy wszyscy są za?

Zebrani podnieśli po prostu ręce. Komandor Kylie zawahał się, po czym przyłączył do pozostałych, by głosowanie było jednomyślne.

Klamka zapadła — pomyślała Megan. Zadała sobie pytanie, czy w piekle jest zarezerwowane specjalne miejsce dla matek, które wysyłają swych synów do walki.



70. Robert

Nie musiała odchodzić, prawda? Sama przecież powiedziała, że wszystko w porządku.

Robert potarł swą porośniętą kilkudniowym zarostem brodę. Zastanawiał się, czy by nie wziąć prysznicu i nie ogolić się. W jakiejś chwili, kiedy już zrobi się zupełnie jasno, major Prathachulthorn zarządzi zebranie, a dowódca lubił, żeby jego oficerowie dbali o wygląd zewnętrzny.

Tak naprawdę, to potrzebny mi sen — pomyślał Robert. Dopiero niedawno zakończyli całą serię nocnych ćwiczeń i mądrze by było trochę to odespać.

Mimo to po paru godzinach przerywanej drzemki Robert stwierdził, że jest zbyt podenerwowany i pełen roznoszącej go energii, by móc dłużej pozostawać w łóżku. Wstał i podszedł do swego małego biurka. Ustawił studnię danych tak, by jej światło nie przeszkadzało drugiemu lokatorowi komory. Przez pewien czas czytał z uwagą przygotowany przez majora Prathachulthorna plan bitwy.

Był on pomysłowy i miał charakter profesjonalny. Różne opcje zdawały się oferować rozmaite, efektywne sposoby na wykorzystanie ich ograniczonych sił celem zadania nieprzyjacielowi ciosu i to mocnego. Jedyne, co pozostało, to wybór odpowiedniego celu. Było tu kilka możliwości, z których każda powinna spełniać zadanie.

Niemniej coś w całej tej konstrukcji wydawało się Robertowi nie w porządku. Dokument nie zwiększył jego pewności co do słuszności planu, na co Robert liczył. Wyobraził sobie niemal, że w przestrzeni nad jego głową coś nabiera kształtu — coś odległe spokrew niemego z mrocznymi chmurami, które spowiły góry podczas tak niedawnych burz — symboliczna manifestacja jego niepokoju.

Postać leżąca pod kocami po drugiej stronie małej komory poruszyła się. Jedno szczupłe ramię leżało odsłonięte, podobnie jak gładki odcinek łydki i uda.

Robert skoncentrował się i wymazał nie-rzecz, którą uformował mocą swej prostej aury. Zaczynała ona wpływać na sny Lydii. Nie byłoby w porządku, gdyby zarażał ją swym niepokojem. Bez względu na nawiązaną niedawno intymną więź fizyczną, pod wieloma względami nadal byli nieznajomymi.

Robert wspomniał, że kilka ostatnich dni miało też pewne pozytywne aspekty. Na przykład, plan bitwy wskazywał, że Prathachulthorn wreszcie zaczął traktować niektóre z jego pomysłów poważnie. Ponadto czas spędzony z Lydią przyniósł mu coś więcej niż tylko fizyczną przyjemność. Robert nie zdawał sobie dotąd sprawy, jak bardzo było mu brak prostego dotyku współplemieńców. Ludzie mogli być w stanie znosić izolację lepiej niż szymy — które potrafiły popaść w głęboką depresję, jeśli przez bardzo długi czas były pozbawione partnera do iskania — lecz ludzcy mele i fem również mieli swe małpie potrzeby.

Mimo to myśli Roberta wciąż znosiło w bok. Nawet podczas najbardziej namiętnych chwil z Lydią nie przestawał myśleć o kimś innym.

Czy naprawdę musiała stąd odejść? Logicznie rzecz biorąc nie było powodu, by udawała się do Mount Fossey. Goryle i tak miały już dobrą opiekę.

Rzecz jasna, goryle mogły być jedynie pretekstem. Pretekstem do ucieczki przed aurą dezaprobaty roztaczaną przez majora Prathachulthorna. Pretekstem pozwalającym na uniknięcie iskrzących się wyładowań ludzkiej namiętności.

Athaclena mogła mieć rację twierdząc, że nie było nic złego w tym, że Robert szuka towarzyszki z własnego gatunku. Logika to jednak nie wszystko. Tymbrimska dziewczyna miała też uczucia. Była młoda i samotna. Mogła poczuć się zraniona nawet tym, o czym wiedziała, że jest słuszne.

— Cholera! — mruknął Robert. Słowa i diagramy Prathachulthorna stały się zamazaną plamą. — Cholera, tęsknię za nią.

Na zewnątrz, za zasłoną z tkaniny oddzielającej ich komorę od reszty jaskiń, doszło do jakiegoś poruszenia. Robert spojrzał na zegarek. Była dopiero czwarta rano. Wstał i złapał za spodnie. Każde niezaplanowane zamieszanie o tej porze najpewniej oznaczało złe wieści. Fakt, że nieprzyjaciel zachowywał się spokojnie przez cały miesiąc, nie oznaczał, że musi tak być dalej. Może Gubru dowiedzieli się o ich planach i postanowili dokonać prewencyjnego uderzenia!

Po kamieniach rozległ się tupot nieobutych stóp.

— Kapitanie Oneagle? — dobiegł głos tuż zza zasłony. Robert podszedł do niej i odsunął materiał na bok. Stała tam zasapana szymka, oddychając ciężko.

— Co się dzieje? — zapytał Robert.

— Hmm, sir, niech pan lepiej szybko idzie.

— Dobra. Zaczekaj tylko, niech wezmę broń. Szymka potrząsnęła głową.

— Nie chodzi o walkę, sir. To… para szymów właśnie przybyła z Port Helenia.

Robert zmarszczył brwi. Nowi rekruci przez cały czas przybywali małymi grupkami z miasta. Co tym razem wywołało takie podniecenie? Usłyszał, ze Lydia poruszyła się. Rozmowa zakłóciła jej sen.

— Świetnie — powiedział szymce. — Porozmawiamy z nimi za chwilę…

Przerwała mu.

— Sir! To jest Fiben! Fiben Bolger, sir. On wrócił. Robert zamrugał powiekami.

— Co?

Coś za nim się poruszyło.

— Rob? — rozległ się kobiecy głos. — Co…

Robert krzyknął z radości. Jego okrzyk poniósł się echem po zamkniętej przestrzeni. Objął i pocałował zaskoczoną szymkę, po czym złapał Lydię i podrzucił ją lekko do góry.

— Co… — zaczęła pytać, przerwała jednak, gdy dostrzegła, że zwraca się do pustej przestrzeni, w której uprzednio znajdował się Robert.

W rzeczywistości nie było specjalnych powodów do pośpiechu. Fiben i jego eskorta nadal znajdowali się w pewnej odległości. Zanim ich konie, posuwające się z sapaniem ścieżką wiodącą z północy, stały się dostrzegalne, Lydia zdążyła się ubrać i pójść za Robertem na skarpę, gdzie szare światło jutrzenki przyćmiewało właśnie ostatnie, blade gwiazdy.

— Wszyscy wstali — zauważyła. — Obudzili nawet majora. Szymy ganiają po całej okolicy, paplając z podniecenia. Ten szen, na którego czekamy, musi być nie byle kim.

— Fiben? — Robert roześmiał się. Wysmarkał się w dłonie. — Aha. Można powiedzieć, że staruszek Fiben jest kimś niezwykłym.

— Domyśliłam się tego — osłoniła ręką oczy przed bijącym ze wschodu blaskiem i przyjrzała się grupie jeźdźców mijających serpentynę na prowadzącej w górę, wąskiej ścieżce. — Czy to ten zabandażowany?

— Hę? — Robert przymrużył oczy. Wzrok Lydii wzmocniono bioorganicznie podczas jej szkolenia w piechocie morskiej. Zazdrościł jej tego. — Nie zdziwiłoby mnie to. Fiben zawsze obrywa po łbie, w taki czy inny sposób. Twierdzi, że tego nie znosi. Mówi, że wszystkiemu winna jest jego wrodzona niezgrabność i fakt, że wszechświat zawziął się na niego, ja jednak zawsze podejrzewałem, że po prostu ma skłonność do popadania w kłopoty. Nigdy nie znałem drugiego szyma, który posunąłby się tak daleko po to tylko, by mieć co opowiadać.

Po minucie był już w stanie rozróżnić rysy twarzy przyjaciela. Krzyknął i podniósł rękę. Fiben uśmiechnął się i zamachał do niego, choć jego lewe ramię spoczywało unieruchomione na temblaku. Obok niego, na jasnej klaczy, jechała szymka, której Robert nie znał.

Z wejścia do jaskiń wyłonił się posłaniec, który zasalutował.

— Serowie, major nakazał, byście zeszli na dół z porucznikiem Bolgerem, kiedy tylko przybędzie. Robert skinął głową.

— Proszę przekazać majorowi Prathachulthornowi, że zaraz się zjawimy.

Gdy konie mijały ostatni zakręt drogi, Lydia wsunęła rękę w jego dłoń i Robert poczuł nagły przypływ zadowolenia pomieszanego z poczuciem winy. Odwzajemnił jej uścisk, starając się nie okazać ambiwalencji swych uczuć.

Fiben żyje! — pomyślał. — Muszę przekazać wiadomość Athaclenie. Jestem pewien, że będzie zachwycona.

Major Prathachulthorn miał nerwowy nawyk pociągania się za jedno lub drugie z uszu. Wysłuchując raportów podwładnych, wiercił się na krześle i od czasu do czasu pochylał się, by wymamrotać coś do swej studni danych i otrzymać szybko w odpowiedzi jakiś kęs informacji. W takich chwilach mogło się wydać, że nie słucha, jeśli jednak mówiący umilkł lub choćby zaczął przemawiać wolniej, major strzelał niecierpliwie palcami. Najwyraźniej Prathachulthorn miał bystry umysł i potrafił poradzić sobie z kilkoma zadaniami jednocześnie. Niemniej jego zachowanie sprawiało bardzo wiele trudności niektórym z szymów, często wywołując u nich nerwowość i sprawiając, że zapominały języka w gębie. To z kolei nie poprawiało opinii majora o nieregularnych żołnierzach, którzy jeszcze do niedawna znajdowali się pod dowództwem Roberta i Athacleny.

W przypadku Fibena nie stanowiło to jednak problemu. Dopóki nie brakowało mu soku pomarańczowego, kontynuował swą opowieść. Nawet Prathachulthorn, który z reguły przerywał raporty często zadawanymi pytaniami, bezlitośnie dokopując się szczegółów, siedział w milczeniu, gdy ciągnęła się opowieść o nieszczęsnym powstaniu w dolinie, schwytaniu Fibena, wywiadach i testach przeprowadzanych przez świtę Suzerena Poprawności oraz teoriach doktor Gailet Jones.

Od czasu do czasu Robert spoglądał na szymkę, którą Fiben przyprowadził ze sobą z Port Helenia. Sylvie siedziała z boku, pomiędzy szymami Benjaminem i Elsi. Trzymała się prosto i wyraz twarzy miała spokojny. Od czasu do czasu, gdy ją proszono, by coś powiedziała lub podała więcej szczegółów, odpowiadała cichym głosem. Poza tymi chwilami nie spuszczała wzroku z Fibena.

Ten starannie opisywał sytuację polityczną panującą w obozie Gubru, tak jak ją rozumiał. Gdy doszedł do wieczoru ucieczki, opowiedział o pułapce zastawionej przez Suzerena Kosztów i Rozwagi i zakończył, mówiąc po prostu:

— Tak więc zdecydowaliśmy, Sylvie i ja, że lepiej będzie, jeśli opuścimy Port Helenia inną drogą niż morska — wzruszył ramionami. — Wydostaliśmy się przez dziurę w płocie i wreszcie dotarliśmy do wysuniętej placówki buntowników. W ten sposób trafiliśmy tutaj.

No jasne! — pomyślał z ironią Robert. Oczywiście Fiben pominął okoliczności, w których doznał obrażeń, oraz to, w jaki dokładnie sposób udało mu się uciec. Z pewnością poda te szczegóły w pisemnym raporcie, jaki przedstawi majorowi, wszyscy inni jednak będą musieli wyciągać je od niego drogą przekupstwa.

Robert zauważył, że Fiben spojrzał w jego stronę i mrugnął znacząco.

Założę się, że ta opowieść jest warta przynajmniej pięć piw — pomyślał.

Prathachulthorn pochylił się do przodu.

— Mówi pan, że naprawdę widział ten bocznik hiperprzestrzenny? Wie pan dokładnie, gdzie on jest usytuowany?

— Przeszedłem szkolenie zwiadowcy, panie majorze. Wiem, gdzie on jest. Do pisemnego raportu dołączę mapę oraz szkic urządzenia.

Prathacholthorn skinął głową.

— Gdyby już nie dotarły do mnie inne raporty, nigdy bym nie uwierzył w tę opowieść. W obecnej sytuacji jednak jestem zmuszony dać panu wiarę. Twierdzi pan, że jest to drogie urządzenie, nawet jak na gubryjskie standardy?

— Tak jest, sir. Oboje z Gailet doszliśmy do takiego przekonania. Proszę się nad tym zastanowić. Ludzie byli w stanie urządzić tylko po jednej ceremonii wspomaganiowej dla każdego z gatunków swoich podopiecznych w ciągu wszystkich lat, które upłynęły od Kontaktu, i obie musiały się odbyć na Tymbrinie. Dlatego właśnie inni podopieczni, tacy jak Kwackoo, mogą sobie pozwolić na to, by patrzeć na nas z góry. Jednym z powodów były polityczne przeszkody stawiane przez nieprzyjazne klany, jak Gubru i Soranie, które były w stanie przeciągać załatwianie ludzkich podań o status. Drugą przyczyną jednak jest fakt, że jesteśmy tak przerażająco ubodzy według galaktycznych kryteriów.

Fiben najwyraźniej wiele się nauczył. Robert zdał sobie sprawę, że przynajmniej części z tego musiał się dowiedzieć od owej Gailet Jones. Za pomocą swego wzmocnionego zmysłu empatii odbierał delikatne drżenia, nawiedzające jego przyjaciela, gdy tylko wymieniono jej nazwisko. Robert spojrzał na Sylvie.

Hmm. Wydaje się, że życie stało się dla Fibena skomplikowane. To, rzecz jasna, przypomniało Robertowi o jego własnej sytuacji. Fiben nie jest wyjątkiem — pomyślał. Przez całe życie pragnął się nauczyć być bardziej wrażliwym, lepiej rozumieć innych oraz własne uczucia. Teraz jego życzenie spełniło się i Robert fatalnie się czuł w tej sytuacji.

— Na Darwina, Goodall i Greenpeace! — Prathachulthorn uderzył pięścią w stół. — Panie Bolger, przyniósł nam pan te wieści w najodpowiedniejszym momencie! — Odwrócił się w stronę Lydii i Roberta. — Czy wiecie, co to oznacza?

— Hmm — zaczął Robert.

— Cel, sir — odparła zwięźle Lydia.

— Tak jest, cel! To świetnie współgra z wiadomością, którą właśnie otrzymaliśmy od Rady. Jeśli uda się nam rozwalić ten bocznik — najlepiej zanim przybędą dygnitarze z Instytutu Wspomagania — będziemy mogli uderzyć Gubru tam, gdzie ich najbardziej to zaboli — po kieszeni!

— Ale… — zaczął się sprzeciwiać Robert.

— Słyszał pan, co przed chwilą powiedział nasz szpieg — odparł Prathachulthorn. — Gubru ponoszą straty, tam w kosmosie! Nadmiernie rozciągnęli siły, a ich przywódcy tutaj na Garthu żrą się między ze sobą. To może przepełnić czarę! Mogłoby nam się nawet udać uderzyć w chwili, gdy cały ich triumwirat znajdzie się jednocześnie w tym samym miejscu!

Robert potrząsnął głową.

— Czy nie sądzi pan, że powinniśmy się nad tym nieco zastanowić, sir? Chodzi mi o to, co z tą propozycją, którą Suzeren Prawidłowości…

— Poprawności — poprawił go Fiben.

— Poprawności. Tak jest. Co z tą propozycją, którą złożył Fibenowi i doktor Jones?

Prathachulthorn potrząsnął głową.

— To oczywista pułapka, Oneagle. Niech pan będzie poważny.

— Jestem poważny, sir. Nie znam się na tych sprawach bardziej niż Fiben, a z pewnością mniej niż doktor Jones. Oczywiście przyznaję, że może to być pułapka. Na pierwszy rzut oka wydaje się jednak, że to wspaniały interes dla Ziemi! Nie sądzę, byśmy mogli odrzucić tę ofertę, nie przekazując przynajmniej wiadomości Radzie.

— Nie ma na to czasu — odparł Prathachulthorn potrząsając głową. — Rozkazy mówią, że mam kierować się własną opinią i, jeśli uznam to za stosowne, podjąć działania, zanim przybędą galaktyczni dygnitarze.

Robert czuł narastającą desperację.

— W takim razie skonsultujmy to przynajmniej z Athacleną. Jest córką dyplomaty. Może być w stanie dostrzec pewne możliwe implikacje, których my nie widzimy.

Mina Prathachulthorna była nadzwyczaj wymowna.

— Jeśli będzie na to czas, rzecz jasna, z radością spytam młodą Tymbrimkę o zdanie.

Było jednak jasne, że samo wystąpienie z tym pomysłem obniżyło wyraźnie opinię, jaką major żywił o Robercie.

Prathachulthorn uderzył dłonią w stół.

— W tej chwili, jak sądzę, powinniśmy odbyć naradę sztabową oficerów i rozważyć możliwości taktyczne ataku na ten hiperbocznik — odwrócił się w stronę szymów i skinął do nich głową. — To już będzie wszystko, Fiben. Dziękuję za pańską odważną, podjętą w odpowiedniej chwili akcję. To samo dotyczy pani — skinął głową w stronę Sylvie. — Z niecierpliwością oczekuję na wasze pisemne raporty.

Elsie i Benjamin wstali i skierowali się ku drzwiom. Jako jedynie tytularni oficerowie byli wyłączeni z wewnętrznego sztabu Prathachulthorna. Fiben podźwignął się i ruszył wolniej, podtrzymywany przez Sylvie.

Robert pośpiesznie przemówił cichym głosem do Prathachulthorna.

— Sir, jestem pewien, że umknęło to z pana pamięci, ale Fiben posiada pełen patent oficerski w kolonialnych siłach obronnych.

Gdyby został wyłączony, mogłoby to wywrzeć niekorzystne wrażenie, hmm, polityczne.

Prathachulthorn zamrugał powiekami. Przez jego twarz przemknął jedynie drobny cień, Robert jednak wiedział, że po raz kolejny nie udało mu się zdobyć jego uznania.

— Tak, oczywiście — odparł spokojnie major. — Proszę przekazać porucznikowi Bolgerowi, że może zostać, o ile nie jest zbyt zmęczony.

Powiedziawszy to, zwrócił się z powrotem do swej studni danych i zaczął wywoływać pliki. Robert czuł na sobie spojrzenie Lydii.

Może utracić nadzieję, że kiedykolwiek nauczę się taktu — pomyślał i pognał ku drzwiom. Złapał Fibena za ramię w chwili, gdy ten właśnie wychodził.

Jego przyjaciel uśmiechnął się do niego.

— Chyba znowu nastał tu czas dorosłych — powiedział półgłosem, spoglądając w stronę Prathachulthorna.

— Jest gorzej, niż ci się zdaje, stary szymie. Właśnie zdobyłem dla ciebie etykietkę honorowego dorosłego.

Gdyby spojrzenia mogły kaleczyć — pomyślał Robert na widok skwaszonej miny Fibena.

— Pewnie myślałeś, że to czas Nostradamusa, co?

Spierali się kiedyś ze sobą na temat możliwych historycznych początków tego wyrażenia.

Fiben ścisnął Sylvie za ramię i wrócił, utykając, do pokoju. Szymka spoglądała przez chwilę w ślad za nim, po czym odwróciła się i podążyła korytarzem za Elsie.

Benjamin jednak zwlekał przez chwilę. Dostrzegł gest, którym Robert kazał mu zaczekać. Mężczyzna wsunął szymowi w dłoń mały dysk. Nie odważył się powiedzieć nic na głos, lecz lewą dłonią wykonał prosty znak.

— Ciocia — powiedział w języku migowym.

Benjamin skinął pośpiesznie głową i oddalił się.

Gdy Robert powrócił do stołu, Prathachulthorna i Lydię pochłonęły już arkana planów wojennych. Major zwrócił się do niego, mówiąc:

— Obawiam się, że po prostu zabraknie czasu, by wykorzystać wzmocnione efekty bakteriologiczne, choć sam w sobie pański pomysł był udany…

Te słowa spłynęły po nim nie zauważone. Robert usiadł, myśląc jedynie o tym, że właśnie popełnił swe pierwsze przestępstwo. Nagrywając w tajemnicy spotkanie — łącznie z długim raportem Fibena — pogwałcił procedurę. Oddając kapsułkę Benjaminowi, naruszył protokół.

Zaś rozkazując szymowi, by oddał go nieziemce, popełnił, według niektórych, przed chwilą zdradę.



71. Max

Wielki neoszympans wszedł, powłócząc nogami, do rozległej, podziemnej komnaty. Ręce miał skute razem. Wleczono go na końcu mocnego łańcucha. Traktował z wyniosłością swych strażników — szymy noszące liberię najeźdźcy, które ciągnęły za drugi koniec jego smyczy — od czasu do czasu rzucał jednak wyzywające spojrzenie nieziemskim technikom obserwującym go z góry, z pomostów.

Jego twarz już uprzednio nie była bez skazy, teraz jednak świeże linie różowej tkanki bliznowatej rysowały się, sine i odkryte, na obszarach, z których zniknęło futro. Rany się goiły, nigdy jednak nie będą wyglądać ładnie.

— No jazda, buntowniku — odezwał się jeden z szymskich strażników, popychając więźnia do przodu. — Ptaszek chce ci zadać parę pytań.

Max ignorował nadzorowanego, na ile tylko mógł, gdy prowadzono go ku podwyższeniu znajdującemu się blisko środka wielkiej komnaty. Czekało tam kilku Kwackoo stojących na wysokim, pełnym instrumentów pomoście.

Max spojrzał prosto na tego, który wyglądał na dowódcę. Jego ukłon był płytki — akurat taki, by zmusić ptaszysko, aby pokłoniło mu się w odpowiedzi.

Obok Kwackoo stała jeszcze trójka quislingów. Dwaj z nich byli dobrze ubranymi szymami, które osiągnęły niezłe zyski na dostawach sprzętu budowlanego oraz wynajmie robotników dla Gubru. Plotki głosiły, że niektóre z interesów załatwiano na koszt ich nieobecnych ludzkich wspólników. Inne opowieści sugerowały, że internowani na Cilmar oraz pozostałych wyspach ludzie wyrazili na to zgodę, a nawet brali bezpośredni udział w zmowie. Max nie był pewien, w którą z tych wersji woli wierzyć. Trzecim szymem na pomoście był dowódca złożonych z nadzorowanych oddziałów posiłkowych — wysoki, butny szen zwany Irongripem.

Max wiedział również jak, zgodnie z protokołem, przywitać zdrajców. Uśmiechnął się, odsłaniając wielkie kły, i splunął im pod stopy. Nadzorowani szarpnęli z krzykiem za jego łańcuch, aż Max się zatoczył. Podnieśli pałki, lecz szybkie ćwierknięcie dowódcy Kwackoo powstrzymało ich przed zadaniem ciosów. Cofnęli się i pokłonili.

— Jesteś pewny — przekonany, że ten właśnie więzień — ten osobnik jest tym, którego szukamy? — zapytał Irongripa upierzony oficer.

Szym skinął głową.

— Znaleziono go rannego w pobliżu miejsca, gdzie schwytano Gailet Jones i Fibena Bolgera. Widziano go w ich towarzystwie przed powstaniem. Wiadomo również, że od wielu lat był jednym ze służących jej rodziny. Przygotowałem analizę wskazującą, dlaczego jego kontakt z tymi osobnikami powoduje, że należy mu poświęcić więcej uwagi.

Kwackoo skinął głową.

— Okazałeś się nadzwyczaj pomysłowy — powiedział do Irongripa. — Spotka cię nagroda — rekompensata w postaci wysokiego statusu. Aczkolwiek jeden z kandydatów Suzerena Poprawności wymknął się w jakiś sposób z naszej sieci, mamy teraz możliwość, by wybrać — wskazać tego, kto go zastąpi. Powiadomimy cię o tym.

Max przeżył pod gubryjską władzą okres wystarczająco długi, by rozpoznać, że są to biurokraci, świta Suzerena Kosztów i Rozwagi. Nie miał jednak pojęcia, czego od niego chcą i jaki użytek mogą z niego zrobić w swych wewnętrznych rozgrywkach.

Dlaczego sprowadzono go tutaj? Głęboko we wnętrznościach sztucznie wzniesionej góry, po przeciwnej stronie zatoki niż Port Helenia, znajdowała się przytłaczająca, przypominająca plaster miodu struktura złożona z maszynerii oraz brzęczących źródeł zasilania. Podczas długiej jazdy automatyczną windą w dół Max czuł, że włosy jeżą mu się na głowie pod wpływem statycznej elektryczności. To Gubru i ich podopieczni testowali tytaniczne urządzenia.

Funkcjonariusz Kwackoo zwrócił się w jego stronę i spojrzał na niego jednym okiem.

— Spełnisz dwie funkcje — oznajmił — posłużysz dwóm celom. Dostarczysz nam informacji — danych o twej dawnej pracodawczyni, informacji, które nam się przydadzą. Ponadto pomożesz — dopomożesz nam w eksperymencie.

Max uśmiechnął się po raz drugi.

— Nie zrobię żadnej z tych rzeczy i nic mnie nie obchodzi, czy oznacza to brak szacunku. Nic wam nie powiem. Równie dobrze możesz założyć strój klauna i pojeździć sobie na trójkołowym rowerku.

Kwackoo mrugnął raz i drugi, słuchając komputerowego tłumaczenia celem potwierdzenia. Wymienił, ćwierkając, uwagi ze swymi pomocnikami, po czym ponownie zwrócił się w jego stronę.

— Nie zrozumiałeś — nie pojąłeś naszych słów. Nie będzie pytań. Nie musisz nic mówić. Twoja współpraca nie jest konieczna.

Pełna samozadowolenia pewność tego stwierdzenia zabrzmiała złowieszczo. Max zadrżał pod wpływem nagłego przeczucia.

Gdy go schwytano, nieprzyjaciel starał się wyciągnąć z niego informację. Uzbroił się w męstwo, by opierać się ze wszystkich sił, naprawdę jednak rozśmieszyło go, gdy jedyną rzeczą, którą wróg wydawał się zainteresowany, okazali się „Garthianie”. O nich właśnie pytali go raz za razem.

— Gdzie są przedrozumne istoty? — dopytywali się.

Garthianie?

Łatwo było wprowadzić ich w błąd, kłamać bez względu na wszystkie narkotyki i psioniczną maszynerię, ze względu na to, że podstawowe założenia przeciwnika były tak absurdalnie głupie. Któż mógłby sobie wyobrazić, że Galaktowie dadzą się nabrać na dziecinną bajeczkę! Max miał wspaniały dzień i nauczył się wielu sztuczek, za pomocą których mógł oszukiwać przesłuchujących.

Na przykład bardzo się wysilał, by nie „przyznać”, że Garthianie istnieją. Przez chwilę wydawało się, że to jeszcze silniej przekonało ich, iż są na właściwym tropie.

Wreszcie dali sobie spokój i zostawili go samego. Być może w końcu połapali się, że zrobiono ich w konia. Zresztą wkrótce potem Maxa skierowano do pracy na jednej z budów i doszedł on do wniosku, że o nim zapomniano.

Najwyraźniej nie zapomniano — zrozumiał teraz. Ponadto zaniepokoiły go słowa Kwackoo.

— Co to znaczy, że nie będziecie zadawać pytań? Tym razem odpowiedzi udzielił dowódca nadzorowanych. Irongrip pogłaskał z zadowoleniem wąsy.

— To, że wszystko, co wiesz, zostanie z ciebie wyciśnięte. Całą tę maszynerię — zamachał ręką wokół — skupimy tylko na tobie, staruszku. Odpowiedzi wyjdą na zewnątrz. Ale ty już nie wyjdziesz.

Max wciągnął ostro powietrze. Poczuł, że serce zabiło mu szybciej. Tym, co pomogło mu się uspokoić, było jedno mocne postanowienie: nie da zdrajcom tej satysfakcji, by ujrzeli, że oniemiał! Skoncentrował się, by uformować słowa.

— To… to jest sprzeczne… z Zasadami Wojny. Irongrip wzruszył ramionami. Pozostawił wyjaśnienia biurokracie Kwackoo.

— Zasady chronią — dbają o gatunki i światy w znacznie większym stopniu niż o jednostki. A poza tym nikt z tych, których tu widzisz, nie jest członkiem świty kapłanów!

No tak — zdał sobie sprawę Max. — Jestem w rękach fanatyków. Powiedział w myślach „żegnajcie” szenom, szymkom i dzieciom ze swej grupowej rodziny, zwłaszcza najstarszej żonie grupy. Wiedział, że już nigdy jej nie ujrzy. Również w myśli, zgiął się w pół i pocałował na pożegnanie we własną tylną część ciała.

— Popełniliście dwa błędy — powiedział do swych strażników. — Pierwszy polegał na tym, że Gailet żyje, a Fiben znowu zrobił z was durniów. Ta wiadomość wynagradza mi wszystko, co możecie ze mną zrobić.

— Ciesz się tą przelotną satysfakcją — warknął Irongrip. — I tak bardzo nam pomożesz w porządnym utarciu nosa twojej byłej pracodawczyni.

— Możliwe — Max skinął głową. — Ale waszym drugim błędem było to, że zostawiliście mnie przytwierdzonego do czegoś takiego…

Dotąd pozwalał, by jego ramiona zwisały luźno. Teraz cofnął je z gwałtownym szarpnięciem i targnął za łańcuch z całej siły. Zbiło to obu nadzorowanych strażników z nóg, zanim ogniwa wyleciały im z rąk.

Max stanął mocno na nogach i trzasnął ciężkim łańcuchem niczym biczem. Jego eskorta padła na ziemię, nie wszystkim jednak udało się to zrobić wystarczająco szybko. Czaszkę jednego z szymskich przedsiębiorców budowlanych roztrzaskał cios, który odbił się od niej rykoszetem. Drugi z nich zatoczył się w desperackiej próbie ucieczki i zwalił na ziemię wszystkich trzech Kwackoo niczym kręgle.

Max krzyknął z radości. Kręcił swą zaimprowizowaną bronią aż wszyscy padli na podłogę lub znaleźli się poza jego zasięgiem. Następnie zaczął zataczać łuki na boki, zmieniając oś rotacji. Kiedy wypuścił łańcuch, poleciał on w górę i nieco w bok, po czym owinął się wokół balustrady przebiegającego nad nim pomostu.

Wdrapanie się w górę po ciężkich ogniwach było łatwym zadaniem. Strażnicy byli zbyt oszołomieni i nie zareagowali na czas, by go powstrzymać. Na szczycie jednak musiał zmarnować cenne sekundy na odwinięcie łańcucha. Ponieważ był przytwierdzony do jego kajdanek, Max był zmuszony zabrać go ze sobą.

Dokąd? — zastanowił się, zbierając ogniwa. Odwrócił się nagle, gdy dojrzał po prawej stronie białe pióra. Pobiegł w przeciwnym kierunku i pognał w górę po schodach, by dotrzeć na następną kondygnację.

Rzecz jasna, pomysł ucieczki byłby wręcz absurdalny. Miał jedynie dwa krótkoterminowe cele: wyrządzenie jak największych szkód, a potem zakończenie własnego życia, zanim uda im się go zmusić, by wbrew własnej woli zdradził Gailet.

Pierwszy z tych celów osiągnął, waląc w czasie ucieczki końcem łańcucha w każdą gałkę, rurę czy delikatnie wyglądający instrument w jego zasięgu. Niektóre z przyrządów były solidniejsze, niż się zdawało, inne jednak rozpryskiwały się z sympatycznym brzękiem. Tace z narzędziami fruwały nad balustradą, spadając na tych, którzy znajdowali się niżej.

Max rozglądał się jednak uważnie w poszukiwaniu innych możliwości. Jeśli żadne inne przydatne narzędzie czy broń nie wpadnie mu w ręce, zanim nadejdzie czas, powinien postarać się wspiąć wystarczająco wysoko, by porządny skok przez balustradę załatwił sprawę.

Zza rogu wyłonił się gubryjski technik w towarzystwie dwóch pomocników Kwackoo. Byli pogrążeni w specjalistycznej dyskusji prowadzonej w ich własnym, ćwierkającym dialekcie. Gdy podnieśli wzrok, Max krzyknął i zakręcił łańcuchem. Jeden z Kwackoo zyskał nowe apterium. Posypały się pióra. Uderzając z lewej strony Max krzyknął: — Buu! — na wpatrzonego w niego Gubru, który poderwał się ze skrzekiem trwogi, pozostawiając za sobą chmury pierza.

— Z wyrazami szacunku — dodał Max, zwracając się do pleców oddalającego się ptaszyska. Nigdy nie było pewne, czy danego wydarzenia nie rejestrują kamery, a Gailet powiedziała mu, że wolno zabijać ptaki, pod warunkiem że robi się to w uprzejmy sposób.

Ze wszystkich stron dobiegały sygnały alarmowe i syreny. Max odepchnął na bok Kwackoo, przeskoczył ponad następnym i wbiegł w górę po następnych schodach. Na wyższym piętrze natrafił na cel, który był po prostu zbyt kuszący, by mógł go ominąć. Wielki wózek, na którym znajdowała się mniej więcej tona delikatnych części fotonicznych, stał porzucony bardzo blisko krawędzi rampy załadowczej. Szybu windy nie zabezpieczała balustrada. Max zignorował krzyki i hałasy zbliżające się ze wszystkich stron i oparł się barkiem o tył wózka.

— No jazda! — chrząknął. Pojazd ruszył naprzód.

— Hej, on jest tam! — usłyszał okrzyk jakiegoś szyma. Max naprężył mięśnie mocniej, żałując że rany tak bardzo go osłabiły. Wózek zaczął się toczyć.

— Hej, ty! Buntownik! Zostaw to!

Rozległy się kroki, Max wiedział jednak, że jest już za późno, by mogli powstrzymać inercję przed dokonaniem jej dzieła. Wóz wraz z zawartością runął przez krawędź.

Teraz w ślad za nim — pomyślał Max.

Jednak w momencie, gdy przekazał to polecenie swym nogom, ogarnął je nagły niedowład. Max rozpoznał dręczące skutki działania neuroogłuszacza. Obrócił się pod wpływem impetu, akurat na czas, by ujrzeć broń w ręku szyma imieniem Irongrip.

Dłonie Maxa zacisnęły się spazmatycznie, jak gdyby gardło nadzorowanego znajdowało się w ich zasięgu. Rozpaczliwie zapragnął zmusić się siłą woli do spadnięcia w dół, do szybu.

Sukces! Max poczuł radość zwycięstwa, gdy zlatywał z podestu. Mrowiące odrętwienie nie miało trwać długo.

Teraz jesteśmy kwita, Fiben — pomyślał.

To jednak nie był jeszcze koniec. Max poczuł jak przez mgłę, że jego ramiona o odrętwiałych nerwach zostały na wpół wyrwane ze stawów. Zatrzymał nagle lot. Kajdanki rozerwały mu nadgarstki, pozostawiając na nich krwawiące rozdarcia. Napięty łańcuch prowadził w górę, za krawędź podestu. Poprzez metalową siatkę pomostu Max dostrzegł Irongripa, który ciągnął za łańcuch, wytężając wszystkie siły. Nadzorowany przeniósł powoli wzrok w dół, na niego i uśmiechnął się.

Max westchnął z rezygnacją i zamknął oczy.

Gdy odzyskał zmysły, parsknął i odsunął się mimo woli od źródła obrzydliwego zapachu. Zamrugał powiekami i dostrzegł jak przez mgłę wąsatego neoszympansa trzymającego w dłoni kapsułkę, z której wciąż wydobywały się cuchnące opary.

— Och, widzę, że już się ocknąłeś.

Max czuł się okropnie. Rzecz jasna, był jeszcze cały obolały z powodu ogłuszenia i niemal nie mógł się poruszyć, oprócz tego jednak wydawało mu się, że jego ramiona i nadgarstki płoną. Miał je związane z tyłu, mógł się jednak domyślić, że zapewne są połamane.

— Gdz… gdzie jestem? — zapytał.

— W ognisku bocznika hiperprzestrzennego — odpowiedział mu rzeczowym tonem Irongrip. Max splunął.

— Niech cię Goodall przeklnie, ty kłamco.

— Jak sobie uważasz — Irongrip wzruszył ramionami. — Pomyślałem sobie tylko, że zasługujesz na wyjaśnienie. Widzisz, ta maszyna to szczególny rodzaj bocznika. Nazywają ją wzmacniaczem. Ma za zadanie wyciągać obrazy z mózgu i uwidaczniać je tak, żeby wszyscy mogli je zobaczyć. Podczas ceremonii będzie pod kontrolą Instytutu, ale jego przedstawiciele jeszcze nie przybyli. Dzisiaj więc przeciążymy go trochę na próbę. Normalnie delikwent powinien być skłonny do współpracy i proces jest nieszkodliwy. Dzisiaj jednak, cóż, to nie będzie aż tak ważne.

Zza pleców Irongripa dobiegł ostry, ćwierkający ton skargi. Poprzez wąski luk można było dostrzec techników Suzerena Kosztów i Rozwagi.

— Czas! — warknął dowódca Kwackoo. — Szybko! Pośpieszcie się!

— Co się wam tak śpieszy? — zapytał Max. — Boicie się, że inne gubryjskie stronnictwa mogły zwrócić uwagę na to zamieszanie i wyruszyć w drogę?

Irongrip podniósł wzrok znad zamykającego się luku. Wzruszył ramionami.

— Oznacza to tylko tyle, że będziemy mieli czas na zadanie wyłącznie jednego pytania. Ale to wystarczy. Po prostu opowiedz nam o Gailet.

— Nigdy!

— Nie będziesz w stanie nic na to poradzić — Irongrip roześmiał się. — Czy próbowałeś kiedyś nie myśleć o czymś? Nie zdołasz uniknąć myśli o niej. A gdy tylko maszyna znajdzie coś, co będzie mogła uchwycić, wyszarpie z ciebie resztę.

— Ty… ty… — Max usiłował znaleźć słowa, tym razem jednak nie potrafił. Wił się, starając wyrwać się z ogniska potężnych, wyposażonych w cewki rur wycelowanych w niego ze wszystkich stron. Siła jednak go zawiodła. Nie był w stanie nic zrobić.

Poza nie myśleniem o Gailet Jones. Rzecz jasna, jednak przez to, że próbował o niej nie myśleć, właśnie o niej myślał! Max zajęczał. Maszyny zaczęły wydawać z siebie niskie buczenie, tworząc powierzchowny akompaniament. W jednej chwili poczuł się tak, jak gdyby pola grawitacyjne setki gwiazdolotów przenikały na wskroś jego skórę.

W umyśle wirowały mu tysiące obrazów. Coraz więcej z nich przedstawiało jego dawną pracodawczynię i przyjaciółkę.

— Nie! — Max rozpaczliwie poszukiwał pomysłu. Nie mógł próbować nie myśleć o czymś. Trzeba było wykombinować coś innego, o czym mógłby rozmyślać. Coś nowego, co przyciągnęłoby jego uwagę w ciągu tych niewielu sekund, jakie mu pozostały, zanim zostanie rozerwany na strzępy.

Oczywiście! Pozwolił, by nieprzyjaciel stał się jego przewodnikiem. Przesłuchiwano go całymi tygodniami, pytając o Garthian, tylko o Garthian, o nic innego niż o Garthian. Stało się to czymś w rodzaju zaśpiewu. Dla Maxa przerodziło się teraz w mantrę.

— Gdzie są istoty przedrozumne? — dopytywali się. Max skupił się i mimo bólu po prostu nie mógł się nie roześmiać. — Cóż za głupie… tępe… skretyniałe…

Przepełniła go pogarda dla Galaktów. Chcieli uzyskać od niego projekcję? Proszę bardzo, niech sobie wzmocnią to!

Max wiedział, że na zewnątrz, w górach i lasach, nadciąga właśnie świt. Wyobraził sobie te bory i najlepszą podobiznę „Garthian”, jaką potrafił ukształtować w swym umyśle. Roześmiał się z obrazu, który stworzył.

Ostatnie swe chwile spędził, zanosząc się ze śmiechu nad idiotycznością życia.



72. Athaclena

Jesienne burze wróciły, tym razem jednak w postaci potężnego, cyklonicznego frontu przetaczającego się ponad doliną Sindu. W górach wiatry o zwiększonej szybkości przechodziły niekiedy w gwałtowne porywy zrywające z drzew zewnętrzną warstwę liści i unoszące je w powietrzu w ciasnych wirach. Te szczątki nadawały kształt i substancję zarysom trąb powietrznych widocznym na szarym niebie.

Jak gdyby chciał stworzyć kontrapunkt, wulkan również zaczął pomrukiwać. Jego dudniące utyskiwanie było niższe i narastało wolniej niż wycie wiatru, lecz owe drżenia niepokoiły jeszcze bardziej leśne stworzenia, które tłoczyły się w swych norach lub chwytały ze wszystkich sił kołyszących się pni drzew.

Rozumność nie stanowiła niezawodnej ochrony przed przygnębieniem. Wewnątrz namiotów, pod okrytymi całunem stokami góry, szymy lgnęły do siebie, przysłuchując się zawodzeniu wichury. Od czasu do czasu któryś z nich poddawał się napięciu i uciekał z wrzaskiem w las, by wrócić w jakąś godzinę później, obdarty i zawstydzony, zostawiając za sobą ślad z zerwanego listowia.

Goryle również były wrażliwe na ów nastrój, okazywały to jednak w inny sposób. Nocą spoglądały w górę na falujące chmury z cichą, skupioną koncentracją i węszyły, jak gdyby szukały czegoś z nadzieją. Owego wieczoru Athaclena nie mogła do końca się zdecydować, co jej to przypomina, później jednak, gdy znalazła się już w namiocie skrytym pod gęstymi koronami drzew, wyraźnie słyszała ich niski, atonalny śpiew, którym odpowiadały burzy.

Kołysanka ta pomogła jej zasnąć, lecz nie za darmo.

Oczekiwanie… taka pieśń, rzecz jasna, musiała przywołać to, co nigdy całkowicie nie odeszło.

Athaclena rzucała głową na poduszce. Jej witki falowały — poszukiwały i odpychały, sondowały i przyciągały. Stopniowo, jak gdyby nie śpieszyło się jej szczególnie, zebrała się znajoma esencja.

— Tutsunucann… — wydyszała dziewczyna, nie mogąc się obudzić ani uniknąć nieuniknionego. Glif uformował się nad jej głową, stworzony z tego, co nie istniało.

— Tutsunucann, s’ah brannitsun. A’twillith’t…

Tymbrimczycy wiedzieli, że nie ma sensu błagać o litość, zwłaszcza wszechświata Ifni. Athaclena jednak zmieniła się w coś, co było zarazem czymś więcej i mniej niż zwykła Tymbrimka. Tutsunucann miało teraz sojuszników. Dołączyły do niego wzrokowe wyobrażenia, przenośnie. Jego aura groźby uległa wzmocnieniu, stała się niemal dotykalna. Wypełniała ją dodatkowa substancja koszmaru w ludzkim stylu.

— …s’ah brannitsun… — westchnęła dziewczyna, wznosząc przez sen rozpaczliwe błagania.

Nocne wiatry ruszały klapami namiotu. Jej śniący umysł ukształtował skrzydła olbrzymich ptaków, które — pełne wrogości — przelatywały tuż nad wierzchołkami drzew. Ich błyszczące oczy szukały, szukały…

Słaby wstrząs pochodzenia wulkanicznego poruszył ziemią pod jej posłaniem. Athaclena zadrżała w synkopowym rytmie. Wyobraziła sobie kryjące się w norach stworzenia — martwe — niepomszczony, zmarnowany Potencjał tego świata, zrujnowany i zniszczony przez Bururallich tak dawno temu. Wiły się one tuż pod niepokojoną wstrząsami ziemią, szukając…

— S’ah brannitsun, tutsunucann…

Dotknięcie własnych falujących witek przyniosło jej na myśl pajęczyny i łapki maleńkich pająków. Przypływ gheer sprawił, że pod jej skórą zaczęły się wić niewielkie gnomy, z wigorem przeprowadzające nie chciane zmiany.

Athaclena jęknęła, gdy glif straszliwego, wyczekującego śmiechu zbliżył się do niej, unosząc się w powietrzu, przyjrzał się jej, nachylił nad nią, sięgnął ku niej…

— Pani generał? Mizz Athacleno. Przepraszam, czy pani nie śpi? Przykro mi, że zakłócam pani spoczynek, ser, ale…

Szym przerwał. Odsunął klapę namiotu, by wejść do środka, lecz zatoczył się do tyłu, przerażony, gdy Athaclena usiadła nagle z szeroko rozstawionymi oczyma o rozszerzonych, kocich tęczówkach oraz wargami skrzywionymi w grymasie sennego strachu.

Nie wydawało się, by zdawała sobie sprawę z jego obecności. Szym wbił wzrok, mrugając, w tętnienie, które przebiegało powoli, niczym fale solitonowe, po jej szyi i barkach. Ponad jej pobudzonymi witkami dostrzegł przez chwilę coś straszliwego.

Omal wtedy nie uciekł. Wymagało to mobilizacji całej odwagi, by przełknąć ślinę, nachylić się i wykrztusić z siebie słowa.

— Pproszę ppani. To ja… Ssammy…

Powoli, jakby przyciągnięty maksymalnym natężeniem woli, blask świadomości powrócił do jej usianych złotymi cętkami oczu, które zamknęły się i otworzyły na nowo. Z drżącym westchnieniem Athaclena zadygotała, po czym osunęła się do przodu.

Sammy stał bez ruchu, podtrzymując ją, gdy łkała. W owym momencie, oszołomiony, przerażony i zdumiony, mógł pomyśleć jedynie o tym, jak lekka i krucha wydawała się w jego ramionach.


— …wtedy właśnie Gailet nabrała przekonania, że próba oszustwa — jeśli ceremonia w ogóle miała być oszustwem — będzie musiała mieć subtelny charakter. Rozumiecie, Suzeren Poprawności najwyraźniej dokonał zwrotu o sto osiemdziesiąt stopni, jeśli chodzi o jego stosunek do Wspomagania szymów. Na początku był przekonany, że uda mu się znaleźć dowody niewłaściwego przewodnictwa, a może nawet doprowadzić do tego, że neoszympansy zostaną odebrane ludziom. Teraz jednak wydawało się, że szczerze pragnie odnaleźć… odnaleźć odpowiednich reprezentantów gatunku…

Głos Fibena Bolgera dobiegał z małego urządzenia odtwarzającego, które spoczywało na grubo ociosanych kłodach stołu Athacleny. Słuchała ona nagrania, które nadesłał Robert. Raport złożony przez tego szyma w jaskiniach miał swe zabawne momenty. Niepohamowana dobra natura Fibena oraz jego spokojny, ironiczny humor pomogły podnieść osłabionego ducha Tymbrimki. Teraz jednak, gdy szym przekazywał przypuszczenia doktor Gailet Jones odnośnie intencji Gubru, jego głos przycichł. Fiben sprawiał wrażenie powściągliwego, niemal zawstydzonego.

Athaclena wyczuwała jego skrępowanie poprzez wibrację powietrza. Czasami obecność drugiej osoby nie była potrzebna, by określić jej esencję.

Uśmiechnęła się pod wpływem zawartej w tym ironii.

Zaczyna rozumieć, kim oraz czym jest, i to go przeraża — pomyślała ze współczuciem. Zdrowa na umyśle istota pragnęła pokoju i równowagi ducha i nie chciała być moździerzem, w którym miele się na drobny proszek składniki przeznaczenia.

W dłoni trzymała medalionik zawierający pozostawioną przez matkę w spadku witkę wraz z drugą, pochodzącą od ojca. Na chwilę przynajmniej udało się jej oddalić od siebie tutsunucann. Athaclena wiedziała jednak skądś, że glif powrócił na dobre. Nie zazna teraz snu ani odpoczynku, dopóki tutsunucann nie zmieni się w coś innego. Taki glif stanowił jedną z największych znanych manifestacji mechaniki kwantowej — amplitudę prawdopodobieństwa, która brzęczała i pulsowała w chmurze niepewności, brzemienna tysiącem milionów możliwości. Gdy tylko funkcja falowa zapadnie się, jedynym, co pozostanie, będzie przeznaczenie.

— …subtelne manewry polityczne na tak wielu poziomach — pomiędzy miejscowymi dowódcami sił inwazyjnych, stronnictwami na ojczystym świecie Gubru, samymi Gubru i ich wrogami oraz ewentualnymi sojusznikami, a także Ziemią i wreszcie między różnymi Instytutami Galaktycznymi…

Athaclena pogłaskała medalionik. Czasami obecność drugiej osoby nie jest potrzebna, by określić jej esencję.

Było w tym zbyt wiele komplikacji. Co Robert zamierzał osiągnąć, wysyłając jej to nagranie? Czy miała zagłębić się w jakimś potężnym składzie nieomylnej galaktycznej mądrości — albo odprawić jakieś czary — i w ten sposób stworzyć linię polityczną, która byłaby dla nich przewodnictwem w tej sytuacji? W tej sytuacji?

Westchnęła.

Och, ojcze, jak wielkim rozczarowaniem muszę być dla ciebie!

Odniosła wrażenie, że medalionik zawibrował pod jej drżącymi palcami. Przez jakiś czas wydawało jej się, że nadciąga następny trans, który ściągnie ją w dół, ku rozpaczy.

— …Na Darwina, Goodall i Greenpeace! To głos majora Prathachulthorna wyrwał ją z tego nastroju. Wsłuchiwała się jeszcze przez chwilę.

— …cel!…

Athaclena zadrżała. No tak. Sytuacja była rzeczywiście bardzo poważna. Wszystko zostało teraz wyjaśnione. Zwłaszcza nagłe, brzemienne naleganie niecierpliwego glifu. Gdy nagranie na kapsułce dobiegło końca, Tymbrimka zwróciła się ku swym pomocnikom — Elayne Soo, Sammy’emu i doktor de Shriver. Szymy przyglądały się jej niecierpliwie.

— Udam się teraz na wyżej położony teren — oznajmiła.

— Ale… ale burza, proszę pani. Nie jesteśmy pewni, czy już się skończyła. Jest też wulkan. Rozmawialiśmy o ewakuacji. Athaclena wstała.

— Nie spodziewam się, by trwało to długo. Nie wysyłajcie, proszę, nikogo, by mnie pilnował, czy odszukał. To by mi tylko przeszkadzało i utrudniało wykonanie zadania.

Zatrzymała się przy klapie namiotu, czując wiatr napierający na tkaninę, jak gdyby szukał jakiejś szczeliny, przez którą mógłby się wcisnąć do środka.

Bądź cierpliwy. Nadchodzę.

Gdy ponownie odezwała się do szymów, mówiła cichym głosem.

— Proszę, przygotujcie konie na chwilę mojego powrotu. Klapa opadła za nią. Szymy spojrzały na siebie, po czym w milczeniu zabrały się do przygotowań do następnego dnia.


Z Mount Fossey biła gdzieniegdzie para, której nie można było w pełni przypisać unoszącym się w górę oparom rosy. Kropelki wilgoci wciąż opadały z liści kołyszących się na wietrze. Wiatr słabł teraz, lecz od czasu do czasu wciąż powracał w nagłych, gwałtownych porywach.

Athaclena wspinała się uparcie w górę wąską, wydeptaną przez zwierzynę ścieżką. Była w stanie stwierdzić, że uszanowano jej życzenia. Szymy pozostały w obozie, nie zakłócając spokoju.

Zaczął się dzień. Nisko wiszące chmury przesłaniały szczyty niczym straż przednia jakiejś powietrznej inwazji. Pomiędzy nimi Athaclena dostrzegła fragmenty ciemnoniebieskiego nieba. Ludzkie oko mogłoby tam zapewne nawet rozróżnić kilka nieustępliwych gwiazd.

Pragnęła dotrzeć jak najwyżej, przede wszystkim jednak szukała samotności. Na leżących w górze obszarach zwierzęta leśne występowały jeszcze rzadziej. Potrzebna jej była pustka.

W pewnym miejscu ścieżkę tarasowały szczątki zgromadzone tu przez burzę — płachty jakiegoś przypominającego tkaninę materiału, które wkrótce rozpoznała.

Spadochrony bluszczu talerzowego.

To jej o czymś przypomniało. Na dole, w obozie, szymscy technicy pracowali ciężko, by zmieścić się w ściśle wyznaczonym rozkładzie — stworzyć nowe warianty bakterii jelitowych goryli przed terminem określonym przez naturę. Teraz jednak wyglądało na to, że plan majora Prathachulthorna nie pozwoli na wykorzystanie pomysłu Roberta.

Cóż za głupota — pomyślała Athaclena. — Zastanawiam się, w jaki sposób ludzie zdołali przetrwać tak długo?

Być może było to po prostu szczęście. Czytała o ich dwudziestym wieku, gdy wydawało się, że coś więcej niż zbieg okoliczności Ifni pomogło im wykaraskać się z niemal pewnej zagłady… zagłady nie tylko dla nich, lecz również dla wszystkich przyszłych rozumnych gatunków, które mogły się zrodzić z ich bogatego, płodnego świata. Opowieść o tym szczęśliwym ocaleniu była, być może, jednym z powodów, dla których tak wiele gatunków bało się lub nienawidziło k’chu’non, dzikusów. Była to sprawa niesamowita i po dziś dzień nie wyjaśniona.

Ziemianie mieli przysłowie mówiące: „Tam bym się znalazł, gdyby nie miłość Boga”. Chore, zgwałcone ubóstwo Garthu było drobiazgiem w porównaniu z tym, co mogli z łatwością uczynić z Terrą.

Jak wielu spośród nas sprawiłoby się lepiej w podobnej sytuacji?

To było pytanie, które kryło się za wszystkimi zarozumiałymi, pełnymi poczucia wyższości pozami oraz pogardą wyrażaną przez wielkie klany. Ich nigdy nie poddano testowi wieków ciemnoty, przez jakie musiała przejść ludzkość. Jak by to było, gdyby nie miało się opiekunów, Biblioteki, ani starożytnej mądrości, a jedynie jasny płomień umysłu, któremu nie wytyczano torów i nie udzielano wskazówek, mogący swobodnie rzucić wyzwanie wszechświatowi bądź pochłonąć własny świat? Jedynie nieliczne klany odważały się zadać sobie to pytanie.

Athaclena odsunęła na bok małe spadochrony. Prześliznęła się obok splątanej kiści wczesnych nośników zarodników i kontynuowała marsz w górę, rozmyślając nad kaprysami przeznaczenia.

Wreszcie dotarła do kamienistego zbocza, z którego w kierunku południowym rozciągał się widok na następne szeregi gór, a w oddali można było dostrzec najbledszy z możliwych, barwny ślad pochyłego stepu. Zaczerpnęła głęboko tchu i wyciągnęła medalionik, który dał jej ojciec.

Coraz jaśniejsze światło dnia nie odegnało tego, co zaczęło się formować pośród jej falujących witek. Tym razem Athaclena nie próbowała nawet powstrzymać glifu. Po prostu zignorowała go — co zawsze jest najlepszym wyjściem, gdy obserwator nie chce jeszcze, by prawdopodobieństwo zapadło się do rzeczywistości.

Jej palce dotknęły zameczka. Medalionik otworzył się. Athaclena zatrzasnęła pokrywkę z powrotem.

Wasze małżeństwo było autentyczne — pomyślała o swych rodzicach, gdyż tam, gdzie przedtem leżały dwie witki, teraz znajdowała się tylko jedna, większa, która lśniła na aksamitnym materiale.

Koniec witki owinął się wokół jednego z jej palców. Medalionik upadł na kamienisty grunt i leżał tam zapomniany, podczas gdy Athaclena złapała w powietrzu drugi koniec. Rozciągnięta witka zabrzęczała, z początku cicho. Dziewczyna jednak trzymała ją naprężoną przed sobą, pozwalając, by głaskał ją wiatr, aż wreszcie zaczęła słyszeć tony harmoniczne.

Być może powinna była coś zjeść, aby nabrać sił przed próbą, którą miała zamiar podjąć. Było to coś, co tylko nieliczni członkowie jej gatunku robili choćby raz w życiu. Zdarzało się nawet, że Tymbrimczycy podczas tego umierali…

— A t’ith’tuanoo, Uthacalthing — wydyszała. Dodała też imię matki. — A t’ith’tuanine, Mathicluanna!

Pulsowanie nabrało mocy. Wydawało się, że przebiega w górę po jej ramionach, wpadając w rezonans z rytmem uderzeń jej serca. Jej własne witki zareagowały na te nuty i Athaclena zaczęła się kołysać. — A t’ith’tuanoo, Uthacalthing…


— Jest naprawdę cudna. Może kilka tygodni dodatkowej pracy uczyniłoby ją potężniejszą, ale ta partia jest wystarczająco silna i będzie gotowa na czas wysiewu bluszczu.

Doktor de Shriver włożyła kulturę z powrotem do inkubatora. Ich prowizoryczne laboratorium mieszczące się na zboczach góry było osłonięte przed wiatrami. Burza nie przeszkodziła w eksperymentach. Teraz wyglądało na to, że owoce ich wysiłków niemal już dojrzały.

Jej asystent jednak nie przestawał utyskiwać.

— I co to da? Gubru po prostu zastosują środki zaradcze. Zresztą major mówi, że atak się odbędzie, zanim nasz materiał będzie gotowy do użytku.

De Shriver zdjęła okulary.

— Rzecz w tym, że nie zaprzestaniemy pracy, dopóki nie nakaże nam tego miss Athaclena. Ja jestem cywilem. Ty również. Fiben i Robert mogą być zmuszeni do słuchania rozkazów starszych stopniem, nawet jeśli im się to nie podoba, ale ty i ja możemy podjąć decyzję…

Jej głos ucichł, gdy dostrzegła, że Sammy już jej nie słucha. Wbił wzrok w coś znajdującego się za jej plecami. Odwróciła się błyskawicznie, by zobaczyć co to takiego.

Jeśli rankiem, po przeżytym nocnym koszmarze, Athaclena robiła dziwne, niesamowite wrażenie, teraz na widok jej twarzy doktor de Shriver aż wciągnęła powietrze. Zszargana nieziemska dziewczyna zamrugała powiekami. Oczy miała przymknięte i zbliżone do siebie ze zmęczenia. Złapała się za tyczkę namiotu. Oba szymy rzuciły się do przodu, lecz gdy spróbowały przenieść ją na leżankę, pokręciła głową.

— Nie — powiedziała cicho. — Zaprowadźcie mnie do Roberta. Zaprowadźcie mnie do Roberta natychmiast.

Goryle znowu zaczęły śpiewać. W ich basowej muzyce brak było melodii. Sammy pobiegł po Benjamina, podczas gdy de Shriver usadziła Athaclenę na krześle. Nie wiedząc, co robić, spędziła kilka chwil na wyczesywaniu liści i ziemi z kołnierza młodej Tymbrimki. Witki jej korony zdawały się promieniować ciężkim, aromatycznym ciepłem, które doktor de Shriver wyczuwała swymi palcami.

Ponad nimi zaś, rzecz, w którą przerodziło się tutsunucann, sprawiła, że oszołomionej szymce wydało się, iż powietrze faluje przed jej oczyma.

Athaclena siedziała na krześle, wsłuchana w pieśń goryli. Po raz pierwszy odniosła wrażenie, że ją rozumie.

Wszystko, wszystko zagra swą rolę. Teraz to wiedziała. Szymy nie będą zbytnio zadowolone z tego, co się miało wydarzyć. To jednak był ich problem. Wszyscy mieli jakieś problemy.

— Zaprowadźcie mnie do Roberta — wydyszała ponownie.



73. Uthacalthing

Drżał, stojąc odwrócony plecami do wschodzącego słońca. Czuł się tak, jakby została z niego tylko pusta łupina.

Nigdy przedtem żadna przenośnia nie wydała mu się trafniejsza. Uthacalthing mrugnął, wracając powoli do świata… do suchego stepu zwróconego ku majaczącym w oddali górom Mulun. W jednej chwili wydało mu się, że jest stary. Lata zaciążyły mu bardziej niż kiedykolwiek.

Głęboko, na poziomie nahakieri, czuł odrętwienie. Po wszystkim, co zaszło, nie miał nawet sposobu, by sprawdzić, czy Athaclena w ogóle przeżyła doświadczenie, jakim było wchłonięcie w siebie tak wiele.

Musiała czuć wielką potrzebę — pomyślał. Po raz pierwszy jego córka spróbowała dokonać rzeczy, do której nie mogłoby jej przygotować żadne z rodziców. Nie było to też coś, czego można było nauczyć się w szkole.

— Wróciłeś — stwierdził rzeczowo Kault.

Thennanianin, który już od tylu miesięcy był towarzyszem Uthacalthinga, wspierał się na mocnym kiju, obserwując Tymbrimczyka z odległości kilku metrów. Stali w samym środku morza brązowej, porastającej sawannę trawy. Ich długie cienie stopniowo stawały się coraz krótsze, w miarę jak słońce wznosiło się w górę.

— Czy odebrałeś jakiś rodzaj wiadomości? — zapytał Kault. Cechowała go charakterystyczna dla wielu całkowicie pozbawionych zdolności parapsychicznych istot ciekawość spraw, które musiały mu się wydawać całkowicie nienaturalne.

— No więc… — Uthacalthing zwilżył wargi. Jak mógł wytłumaczyć Thennanianinowi, że niczego właściwie nie „odebrał”? Nie, wydarzyło się coś innego. Jego córka skorzystała z propozycji, jaką przedstawił, zostawiając w jej rękach swą witkę wraz z witką zmarłej żony. Zażądała spłaty długu, który rodzice zaciągają u dziecka przez to, że przywołują je, nie pytając go o zdanie, na nieznany świat.

Nigdy nie powinno się składać żadnych propozycji, nie widząc w pełni, co się stanie, jeśli zostaną one przyjęte.

Doprawdy, zostawiła ze mnie łupinę.

Czuł się tak, jakby nic w nim nie zostało. I, po tym wszystkim, nadal nie było gwarancji, że Athaclena w ogóle przeżyła to doświadczenie. Albo czy pozostawiło ją ono przy zdrowych zmysłach.

Czy więc mam położyć się na ziemi i umrzeć?

Uthacalthing zadrżał.

Nie sądzę. Jeszcze nie w tej chwili.

— Doświadczyłem pewnego rodzaju komunii — odpowiedział Kaultowi.

— Czy Gubru będą w stanie wykryć to, co uczyniłeś? Uthacalthing nie potrafił nawet ukształtować polaną — wzruszenia ramion.

— Nie przypuszczam. Być może — jego witki leżały płasko niczym ludzkie włosy. — Nie wiem. Thennanianin westchnął, trzepocząc szczelinami oddechowymi.

— Chciałbym, byś był ze mną szczery, kolego. Boli mnie, że jestem zmuszony uwierzyć, iż ukrywasz coś przede mną.

Jak wiele razy Uthacalthing próbował skłonić Kaulta do wypowiedzenia tych słów! Teraz jednak nie potrafił wzbudzić w sobie zainteresowania.

— Co masz na myśli? — zapytał. Thennanianin sapnął z rozdrażnienia.

— To, że zacząłem podejrzewać, iż wiesz więcej, niż chcesz mi powiedzieć o owym fascynującym stworzeniu, którego ślady widziałem. Ostrzegam cię, Uthacalthing. Buduję urządzenie, które rozwiąże dla mnie tę zagadkę. Lepiej na tym wyjdziesz, jeśli porozmawiasz ze mną szczerze, zanim odkryję prawdę na własną rękę!

Uthacalthing skinął głową.

— Rozumiem twoje ostrzeżenie. Teraz jednak, może lepiej podejmijmy marsz. Jeśli Gubru rzeczywiście wykryli to, co przed chwilą się stało, i zjawią się tu zbadać sprawę, to powinniśmy się postarać znaleźć daleko od tego miejsca, zanim przybędą.

Wciąż jeszcze był winien Athaclenie przynajmniej tyle, by nie dać się złapać, zanim będzie ona mogła zrobić użytek z tego, co od niego wzięła.

— Niech będzie i tak — odparł Kault. — Porozmawiamy o tym później.

Bez większego zainteresowania, raczej z przyzwyczajenia niż z jakiegokolwiek innego powodu, Uthacalthing poprowadził w stronę gór. Również z przyzwyczajenia wybrał kierunek wskazany przez słabe, błękitne, migoczące światełko, które jedynie jego oczy były w stanie dostrzec.



74. Gailet

Nowa Planetarna Filia Biblioteki była wspaniała. Ściany budowli połyskiwały beżowo w niedawno przygotowanym miejscu na szczycie Parku Urwiska Nadmorskiego, kilometr na południe od tymbrimskiej ambasady.

Jej architektura nie wtapiała się tak dobrze jak stara filia w neofulleriański motyw Port Helenia. Mimo to gmach wyglądał fantastycznie — pozbawiony okien sześcian, którego pastelowe odcienie przyjemnie kontrastowały z pobliskimi wychodniami kredowych pokładów.

Gailet wyszła na zewnątrz w obłok suchego pyłu, gdy autolot usiadł na płycie lotniskowej. Podążyła za eskortującymi ją Kwackoo po wyłożonym płytami chodniku w stronę wejścia do wyniosłego gmachu.

Większość mieszkańców Port Helenia zjawiła się tu kilka tygodni temu, by przyglądać się, jak potężny frachtowiec wielkości gubryjskiego okrętu liniowego wyłonił się leniwie z rdzawego nieba i opuścił budowlę na miejsce. Przez większą część popołudnia przesłaniała ona słońce, gdy technicy z Instytutu Bibliotecznego ustawiali pewnie sanktuarium wiedzy na miejscu w jego nowym domu.

Gailet zastanawiała się, czy nowa Biblioteka kiedykolwiek naprawdę przyniesie pożytek mieszkańcom Port Helenia. Ze wszystkich stron znajdowały się stanowiska do lądowania, nie uczyniono jednak nic, by umożliwić dostęp do tych urwisk pojazdom naziemnym, rowerom lub pieszym z pobliskiego miasta. Gdy mijała ozdobną, wyposażoną w kolumny bramę, Gailet zdała sobie sprawę, że jest zapewne pierwszym szymem, który wszedł do tego budynku.

Wewnątrz, sklepiony sufit rzucał łagodne światło, które zdawało się dochodzić ze wszystkich kierunków jednocześnie. Nad centrum sali górował wielki, czerwonawy sześcian. Gailet natychmiast zrozumiała, że rzeczywiście jest to kosztowna struktura. Główna jednostka pamięci była wielokrotnie większa od starej, znajdującej się w odległości kilku mil stąd. Mogła być nawet większa niż Główna Biblioteka Ziemi w La Paź, gdzie niegdyś prowadziła poszukiwania.

Ten bezmiar wydawał się jednak niemal pusty w porównaniu z nieustanną, trwającą dwadzieścia cztery godziny na dobę krzątaniną, do której była przyzwyczajona. Znajdowali się tam, rzecz jasna, Gubru i Kwackoo. Stali przy stanowiskach bibliotecznych rozproszonych po obszernej sali. Tu i ówdzie ptaszyska zbierały się w małe grupki. Gailet widziała, że, gdy się spierały, ich dzioby poruszały się w nagłych szarpnięciach, zaś nogi pozostawały w nieustannym ruchu. Z wyciszonych stref prywatności nie wydostawał się jednak żaden dźwięk.

Wśród wstążek, kapturów oraz farb do piór dostrzegała barwy Poprawności, Księgowości oraz Wojskowości. Z reguły każde ze stronnictw trzymało się z daleka od innych, pozostając na własnym obszarze. Gdy członkowie świty dwóch różnych suzerenów zbliżali się zanadto do siebie, dochodziło do jeżenia się i stroszenia piór.

W jednym miejscu wielobarwne stadko trzepoczących skrzydłami Gubru świadczyło jednak, że nadal istnieje pewna komunikacja pomiędzy stronnictwami. Widać tam było wiele kiwania głowami, muskania piór oraz wskazywania gestami na unoszące się w powietrzu holograficzne obrazy. Zachowanie to miało najwyraźniej charakter w równym stopniu rytualny, jak rzeczowy i wyrozumowany.

Gdy Gailet mijała ich w pośpiechu, kilka podskakujących, świergoczących ptaszydeł odwróciło się i wbiło w nią wzrok. Wskazujące ją gesty szponów i dziobów sprawiły, że Gailet domyśliła się, że ptaki wiedzą dokładnie, kim ona jest i co jej obecność tutaj ma podobno reprezentować.

Nie wahała się ani nie zwlekała. Poczuła ciepło na policzkach.

— Czy mógłbym w czymś pani pomóc?

W pierwszej chwili Gailet sądziła, że to, co stoi na podium bezpośrednio pod przeszytą promieniami spiralą Pięciu Galaktyk, jest jakiegoś rodzaju dekoracją roślinną. Gdy przemówiło do niej, podskoczyła lekko w górę.

„Roślina” mówiła w bezbłędnym anglicu! Gailet zapuściła wzrok w zaokrąglone, cebulkowate listowie ozdobione srebrzystymi okruszynami, które dzwoniły delikatnie, gdy stworzenie się poruszało. Brązowy pień przechodził na dole w gruzłowate korzonki, które były ruchome, co pozwalało istocie posuwać się powolnym, niezgrabnym, powłóczystym krokiem.

To Kanten — zdała sobie sprawę. — Oczywiście, Instytut zapewnił Bibliotekarza.

Roślinorozumni Kantenowie byli starymi przyjaciółmi Ziemi. Jeden z nich pełnił funkcję doradcy Rady Terrageńskiej już od pierwszych dni po Kontakcie, pomagając ludzkim dzikusom odnajdywać drogę przez skomplikowaną, niebezpieczną dżunglę galaktycznej polityki i zdobyć od razu status opiekunów niezależnego klanu. Mimo to Gailet powściągnęła swój odruch przypływu nadziei. Przypomniała sobie, że ci, którzy wstępowali na służbę do Wielkich Instytutów Galaktycznych, powinni porzucić wszelką uprzejmą lojalność, nawet dla własnych linii, na rzecz świętszej misji. Bezstronność była najlepszą rzeczą, na którą mogła tutaj liczyć.

— Hmm, tak — odparła pamiętając, by się pokłonić. — Chcę odszukać informacje o Ceremoniach Wspomaganiowych.

Małe, przypominające dzwonki przedmioty — zapewne aparat zmysłowy stworzenia — wydały z siebie brzęk, który zdawał się niemal wyrażać rozbawienie.

— To bardzo rozległy temat, proszę pani.

Spodziewała się podobnego stwierdzenia i miała przygotowaną odpowiedź. Mimo to denerwująca była rozmowa z istotą rozumną nie mającą niczego, co choćby w przybliżeniu przypominało twarz.

— W takim razie zacznę od prostego przeglądu ogólnego, jeśli pan pozwoli.

— Bardzo proszę. Stanowisko dwudzieste drugie jest przystosowane do wykorzystania przez ludzi i neoszympansy. Proszę się tam udać i poczuć się jak u siebie w domu. Wystarczy podążyć za niebieską linią.

Gailet odwróciła się i dostrzegła, że tuż obok uformował się migotliwy hologram. Wydawało się, że błękitny szlak unosi się w przestrzeni, omijając podium i prowadząc ku odległemu narożnikowi komnaty.

— Dziękuję — powiedziała cicho Gailet.

Gdy podążyła za przewodnim szlakiem, wydało się jej, że słyszy za sobą dźwięk dzwoneczków u sań.

Stanowisko dwudzieste drugie przypominało starą, sympatyczną piosenkę. Krzesło, biurko i worek z fasolą znajdowały się naprzeciwko standardowej holokonsoli. były tu nawet dobrze znane wersje studni danych i pisaków, wszystkie zgrabnie ułożone na półce. Gailet usiadła za biurkiem, czując wdzięczność. Obawiała się, że będzie zmuszona stać jak bocian, wyciągając szyję, by skorzystać z gubryj-skiego stanowiska bibliotecznego.

I tak zresztą czuła podenerwowanie. Podskoczyła lekko, gdy ekran zapalił się z cichym „trzask”. Jego środek wypełnił anglicki tekst: PROŚBY O DOSTROJENIE MOŻNA FORMUŁOWAĆ USTNIE. ZAMÓWIONY PRZEGLĄD POMOCNICZY ROZPOCZNIE SIĘ NA PANI SYGNAŁ.

— Przegląd pomocniczy… — mruknęła Gailet. Najlepiej jednak będzie zacząć od najłatwiejszego poziomu. Nie tylko zagwarantuje to, że nie zapomni o jakimś kluczowym, fundamentalnym fakcie, lecz również powie jej, co sami Galaktowie uważają za najbardziej podstawowe.

— Proszę zacząć — powiedziała.

Boczne ekrany rozjarzyły się obrazami przedstawiającymi twarze, twarze innych istot znajdujących się na światach odległych zarówno w przestrzeni, jak i w czasie.

— Gdy natura wydaje z siebie nowy przedrozumny gatunek, raduje się całe społeczeństwo galaktyczne, wtedy bowiem rozpoczyna się przygoda Wspomagania…

Szybko powróciły do niej stare nawyki. Z łatwością zanurzyła się w strumieniu informacji, pijąc ze źródła wiedzy. Jej studnia danych wypełniła się notatkami i odsyłaczami. Wkrótce straciła wszelkie poczucie upływu czasu.

Na blacie biurka pojawiło się jedzenie. Gailet nawet nie zauważyła, w jaki sposób przybyło. Pobliskie pomieszczenie umożliwiło jej załatwienie innych potrzeb, gdy zew natury stawał się zbyt natarczywy, by mogła go zignorować.

Podczas niektórych okresów galaktycznej historii Ceremonie Wspomaganiowe miały niemal czysto formalny charakter. Gatunki opiekunów byty odpowiedzialne za ogłaszanie, że ich podopieczni spełniają wymagania i po prostu wierzono na słowo, że tak jest w istocie. Istniały jednak inne epoki, podczas których rola Instytutu Wspomagania była znacznie większa, jak na przykład w czasach Sumubulumskiej Merytokracji, gdy cały proces we wszystkich przypadkach znajdował się pod jego bezpośrednim nadzorem.

Obecna era sytuuje się gdzieś pomiędzy tymi ekstremami. Uwypukla się odpowiedzialność opiekunów, lecz ingerencja Instytutu waha się między stopniem umiarkowanym a znacznym. Jego rola uległa zwiększeniu od czasu serii wspomaganiowych niepowodzeń czterdzieści do sześćdziesięciu tysięcy GJR temu (przypis na dole strony: GJR = Galaktyczna Jednostka Roczna — około czternastu ziemskich miesięcy), które doprowadziły do kilku poważnych i kłopotliwych katastrof ekologicznych (zob: G’Ukehesh, Bururalli, Sstienn, Muhum8). Obecnie opiekun nie może sam zaświadczyć o rozwoju swego podopiecznego, lecz musi zezwolić na ścisłą obserwację w wykonaniu Nadzorcy Stadium oraz Instytutu Wspomagania.

Ceremonie Wspomaganiowe są aktualnie czymś więcej niż tylko odbywanymi dla zachowania formy uroczystościami. Służą również dwóm innym istotnym celom. Po pierwsze, pozwalają na poddanie przedstawicieli podopiecznego gatunku testom w ściśle kontrolowanych warunkach i pod silną presją, co ma przekonać Instytut, że gatunek gotów jest do przyjęcia praw i obowiązków odpowiednich dla następnego Stadium. Ponadto ceremonia daje podopiecznym okazję do wybrania nowego nadzorcy dla kolejnego Stadium, który będzie czuwał nad przebiegiem procesu i, jeśli okaże się to konieczne, wstawiał się za nimi.

Kryteria używane podczas testów zależą od stopnia rozwoju, który osiągnął gatunek podopieczny. Wśród innych ważnych czynników znajdują się: typ żemości (np. mięsożerny, roślinożerny, samożywny czy ergogeniczny), modalność poruszania się (np. chodzący na. dwóch lub czterech nogach, ziemnowodny, toczący się lub osiadły), technika mentalna (np. skojarzeniowa, ekstrapolacyjna, intuicyjna, holograficzna albo nulutatywna)…

Gailet przebijała się powoli przez ten „pomocniczy” materiał. Była to dosyć ciężka harówka. Ta filia Biblioteki będzie potrzebowała trochę nowych programów tłumaczących, by szym z ulicy Port Helenia był w stanie skorzystać z tej rozległej skarbnicy wiedzy. Zakładając, że szare szeny i szymki kiedykolwiek otrzymają podobną szansę.

Niemniej był to wspaniały budynek — znacznie, znacznie większy niż mała, żałosna filia, którą mieli dotąd. Ponadto, w przeciwieństwie do La Paź, nie było tu nieustannego harmideru wywoływanego przez tysiące rozgorączkowanych użytkowników wymachujących kwitami priorytetu i użerających się o okna czasowe dostępu. Gailet czuła się tak, jakby mogła pogrążyć się w tym miejscu na miesiące i lata, chłonąc i chłonąc wiedzę, aż zaczęłaby ona wyciekać przez pory jej skóry.

Na przykład natknęła się na adnotację mówiącą o tym, jak wprowadzono specjalne zarządzenia pozwalające na Wspomaganie wśród kultur maszyn, a także krótki, prowokujący paragraf o gatunku wodorodysznych, który dokonał secesji z ich tajemniczej, równoległej cywilizacji i naprawdę wystąpił o członkostwo w społeczeństwie galaktycznym. Gorąco pragnęła podążyć tym fascynującym tropem — podobnie jak wieloma innymi — wiedziała jednak, że po prostu brak jej czasu. Musiała się skoncentrować na zasadach dotyczących dwunogich, ciepłokrwistych, wszystkożernych podopiecznych Stadium Drugiego, o mieszanych zdolnościach mentalnych. Nawet to dało jej zastraszająco długą listę pozycji do przeczytania.

Trzeba ją ograniczyć — pomyślała. Spróbowała więc skupić się na ceremoniach, które odbywały się w warunkach sporu lub podczas wojny. Nawet po tak znacznym zawężeniu była to ciężka harówka. Wszystko było takie skomplikowane! Ignorancja, którą jej rasa dzieliła ze swym klanem, przyprawiała o rozpacz.

…bez względu na to, czy zgodę na współudział wyrażono z góry, może ona zostać i zostanie potwierdzona przez Instytut na zasadach biorących pod uwagę metody rozsądzania uważane za tradycyjne przez dwie lub więcej wplątanych w spór stron…

Gailet nie pamiętała chwili, gdy zasnęła na worku z fasolą. Na pewien czas jednak stał się on dla niej tratwą unoszącą się na mrocznym morzu, które kołysało się w rytm jej oddechu. Po chwili wydało się jej, że otoczyły ją mgły, które skupiły się w czarno-biały senny krajobraz niewyraźnych, groźnych kształtów. Widziała zniekształcone obrazy umarłych — rodziców i biednego Maxa.

— Mm-mm, nie — mruknęła. W pewnej chwili szarpnęła się ostro. — Nie!

Zaczęła się dźwigać, wydobywać z drzemki. Jej powieki zatrzepotały. Przylegały jeszcze do nich postrzępione fragmenty snów. Wydało się jej, że unosi się nad nią Gubru, trzymający w ręku tajemnicze urządzenie, przypominające te, którymi sondowano i badano ją i Fibena. Ów obraz zamigotał jednak i rozpadł się, gdy ptaszysko nacisnęło guzik w swej maszynie. Gailet osunęła się do tyłu. Wyobrażenie Gubru połączyło się z wieloma innymi ułudami, które niepokoiły jej sen.

Okres marzeń sennych minął i oddech Gailet uspokoił się w powolnym cyklu głębokiego uśpienia.

Obudziła się dopiero w jakiś czas później, gdy niewyraźnie poczuła rękę głaszczącą jej nogę. Następnie chwyciła ją ona za kostkę i pociągnęła mocno.

Gailet zaparło dech. Usiadła pośpiesznie, zanim jeszcze zdołała skupić spojrzenie. Serce jej waliło. Po chwili odzyskała wzrok i ujrzała dużego szyma, który przykucnął obok. Jego ręka spoczywała na jej nodze, zaś uśmiech dawał się natychmiast rozpoznać. Nawoskowane wąsy w kształcie kierownicy od roweru były jedynie najbardziej powierzchownym z wielu atrybutów, których nauczyła się nie znosić.

Wyrwano ją ze snu tak nagle, ze musiała upłynąć chwila, zanim odzyskała zdolność mowy.

— Co… co ty tu robisz? — zapytała zgryźliwym tonem, wyszarpując nogę z jego uścisku. Wydawało się, że Irongripa to rozbawiło.

— No nie, czy tak się mówi „cześć” komuś tak ważnemu dla ciebie, jak ja?

— Faktycznie, dobrze spełniasz swoje zadanie — przyznała. — Jako zły przykład!

Potarła oczy i usiadła.

— Nie odpowiedziałeś na moje pytanie. Dlaczego zawracasz mi głowę? Twoi niekompetentni nadzorowani nie mają już za zadanie nikogo pilnować.

Mina szena skwaśniała tylko odrobinę. Najwyraźniej coś napawało go radością.

— Och, właśnie pomyślałem sobie, że powinienem wpaść do Biblioteki, żeby się trochę pouczyć, tak samo jak ty.

— Ty masz się uczyć? Tutaj? — roześmiała się. — Musiałam dostać na to specjalne pozwolenie od suzerena. Nie powinieneś nawet…

— No więc, to są dokładnie te słowa, których miałem zamiar użyć — przerwał jej. Gailet mrugnęła.

— Co takiego?

— To znaczy, miałem ci powiedzieć, że suzeren kazał mi tu przyjść i uczyć się z tobą. Ostatecznie partnerzy powinni się dobrze poznać, zwłaszcza jeśli mają wystąpić wspólnie jako reprezentanci gatunku.

Gailet w słyszalny sposób zaczerpnęła tchu.

— Ty…? — zakręciło się jej w głowie. — Nie wierzę ci! Irongrip wzruszył ramionami.

— Nie powinnaś być taka zaskoczona. Wyniki moich testów genetycznych znajdują się wysoko w górnych dziesięciu procentach niemal na całej tablicy… z wyjątkiem dwóch czy trzech nieistotnych kategorii, które w ogóle nie powinny się liczyć.

W to Gailet mogła z łatwością uwierzyć. Irongrip był niewątpliwie inteligentny i zaradny, zaś jego anormalną siłę Urząd Wspomagania mógł jedynie uznać za zaletę. Czasem jednak cena była po prostu zbyt wysoka.

— Znaczy to tylko tyle, że twoje odrażające właściwości muszą być jeszcze gorsze, niż sobie wyobrażałam.

Szen odchylił się do tyłu i wybuchnął śmiechem.

— Och, przypuszczam, że według ludzkich standardów masz rację — zgodził się. — W myśl tych kryteriów większości nadzorowanych nie powinno się nawet pozwolić zbliżać do szymek i dzieci! Niemniej standardy się zmieniają. Teraz ja mam szansę na wprowadzenie nowego stylu.

Gailet poczuła dreszcz. Dopiero zaczęło do niej docierać, do czego zmierza Irongrip.

— Jesteś kłamcą!

— Przyznaję się. Mea culpa — udał, że bije się w pierś. — Nie skłamałem jednak mówiąc, że wchodzę w skład ekipy testowej, wraz z kilkoma z moich kumpli. Widzisz, zaszły pewne zmiany od chwili, gdy twój mały maminsynek i pupilek nauczycielski uciekł do dżungli z naszą Sylvie.

Gailet pragnęła splunąć.

— Fiben jest dziesięć razy lepszym szenem od ciebie, ty atawistyczna pomyłko! Suzeren Poprawności nigdy nie wybrałby ciebie na jego miejsce!

Irongrip uśmiechnął się i uniósł w górę palec.

— Aha. W tym właśnie punkcie nie rozumiemy się nawzajem. Widzisz, ty i ja mówimy o dwóch różnych ptakach.

— Różnych… — Gailet wciągnęła powietrze. Jej dłoń zakryła rozpięty kołnierzyk koszuli. — Och, Goodall!

— Zgadza się — odparł, kiwając głową. — Jest z ciebie mała, bystra, arystofreniczna małpka.

Gailet osunęła się na krześle. Tym, co zaskoczyło ją najbardziej, była głębokość jej żalu. W tej chwili czuła się tak, jak gdyby wyrwało z niej serce.

Przez cały czas byliśmy pionkami — pomyślała. — Och, biedny Fiben!

To tłumaczyło, dlaczego nie przyprowadzono go z powrotem tego wieczoru, gdy uciekł z Sylvie. Albo następnego dnia, czy jeszcze następnego. A ona czuła się taka pewna, że „ucieczka” okaże się kolejnym testem na poprawność i inteligencję.

Najwyraźniej jednak tak nie było. Musiał ją zaaranżować jeden z pozostałych gubryjskich dowódców — albo obaj razem — być może celem osłabienia Suzerena Poprawności. Jaki mógł na to istnieć lepszy sposób, niż obrabowanie go z jednego z jego starannie wyselekcjonowanych szymskich „reprezentantów gatunku”. Nic można nawet było nikogo oskarżyć o tę kradzież, gdyż nigdy nie zostanie odnalezione żadne ciało.

Rzecz jasna, Gubru będą musieli przeprowadzić ceremonię. Było już zbyt późno, by odwołać zaproszenie. Każdy z trzech suzerenów mógł jednak teraz pragnąć odmiennego jej wyniku.

Fiben…

— I co, pani profesor? Od czego zaczynamy? Możesz teraz przystąpić do nauczania mnie, jak się powinien zachowywać białokartowiec?

Zamknęła oczy i potrząsnęła głową.

— Odejdź — odparła. — Proszę cię tylko, odejdź.

Padło jeszcze więcej słów, więcej sarkastycznych komentarzy. Gailet jednak osłoniła się przed nimi otępiającą zasłoną bólu. Udało jej się przynajmniej powstrzymać łzy, dopóki nie wyczuła, że Irongrip się oddala. Potem wtuliła się w miękki worek, jak gdyby były to ramiona jej matki i rozpłakała się.



75. Galaktowie

Pozostała dwójka tańczyła wokół piedestału, sapiąc i gruchając. Śpiewali razem w doskonałej harmonii.

		— Zejdź na dół, zejdź na dół,
		— na dół, zejdź na dół!
		Zejdź ze swej grzędy.
		Połącz się, połącz się,
		— się z nami!
		Połącz się z nami w consensusie!

Suzeren Poprawności zadrżał, opierając się zmianom. Byli teraz całkowicie zjednoczeni w opozycji do niego. Suzeren Kosztów i Rozwagi wyrzekł się nadziei na osiągnięcie czołowej pozycji i popierał teraz Suzerena Wiązki i Szponu w jego dążeniu do dominacji. Celem Rozwagi była obecnie druga lokata — status pierzeniowy samca.

A więc dwóch z trzech osiągnęło zgodę. Aby jednak zrealizować swe dążenia — zarówno seksualne, jak i odnoszące się do linii politycznej — musieli ściągnąć Suzerena Poprawności z jego grzędy. Musieli go zmusić, by postawił stopę na glebie Garthu.

Suzeren Poprawności opierał się im, skrzecząc w dobrze zsynchronizowanym kontrapunkcie, by zakłócić ich rytm, i wtrącając oświadczenia z zakresu logiki, aby zbić ich argumenty.

Prawidłowe pierzenie nie powinno odbywać się w ten sposób. To był przymus, nie prawdziwy consensus. To był gwałt.

Nie po to Władcy Grzędy zainwestowali tak wielkie nadzieje w ich triumwirat. Potrzebna im była linia polityczna. Mądrość. Wydawało się, że pozostała dwójka o tym zapomniała. Chcieli w łatwy sposób rozwiązać problem Wspomaganiowej Ceremonii. Zamierzali podjąć straszliwe ryzyko i pogwałcić Kodeksy.

Gdyby tylko poprzedni Suzeren Kosztów i Rozwagi żył jeszcze! Kapłana ogarnęła żałoba. Czasami poznawało się prawdziwą wartość drugiego dopiero wtedy, gdy go zabrakło. Zabrakło.

		— Zejdź na dół, zejdź na dół,
		Zejdź ze swej grzędy.

Było, rzecz jasna, jedynie kwestią czasu, kiedy ulegnie ich połączonym głosom. Ich unisono przeszywało mur honoru i stanowczości, którym otoczył się kapłan, i docierało w głąb, do królestwa hormonów i instynktu. Pierzenie pozostawało w zawieszeniu, powstrzymywane przez krnąbrność jednego z członków, nie można go jednak było powstrzymać na stałe.

		— Zejdź na dół i połącz się z nami.
		Połącz się z nami w consensusie!

Suzeren Poprawności zadrżał, lecz nie puścił grzędy. Nie miał pojęcia, jak długo jeszcze wytrzyma.



76. Jaskinie

— Clennie! — krzyknął radośnie Robert. Gdy ujrzał postacie na koniach wynurzające się zza zakrętu ścieżki, omal nie upuścił końca pocisku, który wynosił z jaskiń na spółkę z jednym z szymów.

— Hej! Uważaj no z tym, ty… panie kapitanie — jeden z kaprali piechoty morskiej Prathachulthorna poprawił się w ostatniej sekundzie. Od kilku tygodni zaczęli go traktować z większym szacunkiem — zasłużył sobie na to — lecz od czasu do czasu podoficerowie wciąż okazywali swą fundamentalną pogardę dla każdego spoza korpusu.

Do Roberta podbiegł inny szymski robotnik, który z łatwością wyjął stożek ochronny z jego rąk. Na twarzy szyma malował się niesmak wywołany myślą, że człowiek w ogóle próbuje cokolwiek dźwigać.

Robert zignorował obie obelgi. Podbiegł do miejsca, gdzie zaczyniała się ścieżka, dokładnie w tej samej chwili, gdy przybyła grupa wędrowców. Złapał kantar konia Athacleny. Jego druga ręka sięgnęła ku niej.

— Clennie, cieszę się, że… — jego głos zadrżał przez chwilę. Gdy uścisnęła jego dłoń, Robert zamrugał powiekami i spróbował zatuszować swe zmieszanie. — …hm, cieszę się, że mogłaś się zjawić.

Uśmiech Athacleny nie przypominał żadnego z tych, które — jak pamiętał — widywał u niej przedtem. Jej aura przesycona była smutkiem, jakiego nigdy dotąd nie kennował.

— Oczywiście, że się zjawiłam, Robercie — uśmiechnęła się. — Czy kiedykolwiek wątpiłeś, że tak się stanie?

Pomógł jej zsiąść z konia. Czuł, że pod powierzchowną aurą opanowania drży cała.

Kochanie, zaszło w tobie trochę zmian.

Jak gdyby wyczuła jego myśl, wyciągnęła rękę i dotknęła jego policzka.

— Istnieje kilka idei znanych zarówno w galaktycznym społeczeństwie, jak i w waszym, Robercie. W obu mędrcy mawiali, że życie jest czymś w rodzaju koła.

— Koła?

— Tak jest — jej oczy lśniły. — Obraca się. Posuwa się naprzód. A mimo to wciąż jest takie samo.

Z ulgą poczuł ją na nowo. Pod powierzchnią zmian wciąż była Athacleną.

— Tęskniłem za tobą — wyznał.

— A ja za tobą — uśmiechnęła się. — Teraz opowiedz mi o tym majorze i jego planach.


Robert chodził w kółko po maleńkim magazynie zapchanym zapasami aż po zwisające ze stropu stalaktyty.

— Mogę się z nim spierać. Mogę spróbować perswazji. Do diabła, on nawet nie ma nic przeciwko temu, kiedy na niego wrzeszczę, pod warunkiem, że odbywa się to bez świadków i gdy cała debata jest już skończona i tak podskoczę na dwa metry w górę, kiedy rozkaże: „skacz!” — Robert potrząsnął głową. — Nie mogę jednak czynnie mu się sprzeciwić, Clennie. Nie proś mnie o złamanie przysięgi.

Najwyraźniej Roberta dręczył konflikt dwóch lojalności. Athaclena wyczuwała jego napięcie.

Fiben Bolger — z ręką wciąż na temblaku — przysłuchiwał się ich sporowi, na razie jednak zachowywał milczenie.

Athaclena potrząsnęła głową.

— Robercie, tłumaczyłam ci już, iż jest prawdopodobne, że to, co planuje major Prathachulthorn, przyniesie katastrofalne skutki.

— Więc powiedz to jemu!

Rzecz jasna, próbowała to zrobić, przy kolacji tego samego wieczoru. Prathachulthorn wysłuchał uprzejmie, jak cierpliwie tłumaczyła mu, jakie mogą być konsekwencje ataku na gubryjski obiekt ceremonialny. Wyraz jego twarzy był pobłażliwy. Gdy skończyła, zadał tylko jedno pytanie — czy będzie to uważane za atak przeciw prawnie uznanym wrogom Ziemi, czy też przeciwko samemu Instytutowi Wspomagania.

— Gdy już przybędzie delegacja z Instytutu, obiekt stanie się jego własnością — odparła. — Atak przeprowadzony wtedy byłby dla ludzkości katastrofą.

— Ale przedtem? — zapytał figlarnym tonem major. Athaclena potrząsnęła, poirytowana, głową.

— Do tej chwili właścicielami obiektu są Gubru. Ale on nie ma charakteru militarnego! Zbudowano go dla celów, które można nazwać świętymi. Poprawność tego czynu, jeśli nie dokona się go w odpowiedni sposób…

Trwało to przez pewien czas, aż wreszcie stało się oczywiste, że żadne argumenty nie dadzą rezultatu. Prathachulthorn obiecał, że weźmie jej opinię pod uwagę, co zakończyło dyskusję. Wszyscy wiedzieli, co oficer piechoty morskiej sądził o korzystaniu z rad „nieziemskich dzieci”.

— Prześlemy wiadomość do Megan — zaproponował Robert.

— Myślę, że już to zrobiłeś — odrzekła Athaclena.

Skrzywił twarz, potwierdzając jej domysł. Rzecz jasna, pominięcie w ten sposób Prathachulthorna stanowiło pogwałcenie wszelkich zasad protokołu. W najlepszym razie mogło się wydawać, że rozpieszczony chłoptaś wzywa na pomoc mamę. Mogło to się nawet skończyć dla niego sądem wojennym.

Fakt, że tak postąpił, dowodził, że Robert miał opory przed bezpośrednim przeciwstawieniem się swemu dowódcy nie ze strachu o siebie, lecz ze względu na wierność złożonej przysiędze.

W istocie, miał rację. Athaclena czuła szacunek dla jego poczucia honoru.

Mną jednak nie włada ten sam obowiązek — pomyślała. Fiben, który do tej pory milczał, skierował na nią oczy i zatoczył nimi wyraziście. Jeśli chodziło o Roberta, zgadzał się całkowicie z Athacleną.

— Sugerowałem już majorowi, że rozwalenie obiektu ceremonialnego może w rezultacie okazać się przysługą dla nieprzyjaciela. Ostatecznie wybudował go on z myślą o Garthianach. Bez względu na to, co Gubru wykombinowali dla nas, szymów, zapewne jest to rozpaczliwa próba odbicia sobie części strat. A co, jeśli obiekt jest ubezpieczony? My go rozwalimy, a oni obciążą nas winą i zgarną odszkodowanie?

— Major Prathachulthorn wspomniał, że o tym mówiłeś — odparła Athaclena. — Ja sądzę, że to wnikliwy domysł, obawiam się jednak, że jemu nie wydał się zbyt prawdopodobny.

— Chcesz powiedzieć, że uznał go za pochrzanione, małpie piep…, Przerwał, gdy usłyszeli kroki na chłodnej skale na zewnątrz.

— Puk puk! — rozległ się kobiecy głos zza zasłony. — Czy mogę wejść?

— Bardzo proszę, porucznik McCue — odrzekła Athaclena. — Zresztą już prawie skończyliśmy.

Ludzka kobieta o smagłej skórze weszła do środka i usiadła na jednej ze skrzyń kratowych obok Roberta. Ten obdarzył ją bladym uśmiechem, wkrótce jednak znowu zaczął się gapić na własne dłonie. Mięśnie jego ramion napinały się, gdy na przemian zaciskał i rozluźniał pięści.

Athaclena poczuła ukłucie zazdrości, gdy McCue położyła dłoń na kolanie Roberta i przemówiła do niego.

— Jego znakomitość pragnie odbyć następną naradę wojenną, zanim wszyscy pójdziemy spać — odwróciła się, by spojrzeć na Athaclenę. Uśmiechnęła się i nachyliła głowę. — Ty również możesz wziąć w niej udział, jeśli chcesz. Jesteś naszym szanowanym gościem, Athacleno.

Tymbrimka przypomniała sobie czas, gdy była władczynią tych jaskiń i dowodziła armią.

Nie mogę pozwolić, by to na mnie wpływało — pomyślała. Jedyne, co się teraz liczyło, to dopilnowanie, by te istoty zaszkodziły sobie w nadchodzących dniach w jak najmniejszym stopniu.

Ponadto, jeśli okaże się to możliwe, była zdecydowana dopomóc w wykonaniu pewnego żartu, który — choć wciąż ledwie go rozumiała — zaczął się jej ostatnio podobać.

— Nie, dziękuję, pani porucznik. Myślę, że pójdę powiedzieć „cześć” kilku moim szymskim przyjaciołom, a potem udam się na spoczynek. Mam za sobą długą, trwającą kilka dni jazdę.

Robert obrzucił ją przelotnym spojrzeniem, gdy wychodził ze swą ludzką kochanką. Wydawało się, że nad jego głową zawisła metaforyczna chmura rozświetlana iskierkami błyskawic.

Nie wiedziałam, że za pomocą glifów można zrobić coś takiego — zdziwiła się Athaclena. Wyglądało na to, że każdego dnia uczyła się czegoś nowego.

Niedbały, swobodny uśmiech, jakim obdarzył ją Fiben, wychodząc w ślad za ludźmi, podniósł ją na duchu. Czy odebrała od niego jakiś przekaz? Konfidencjonalne mrugnięcie?

Gdy odeszli, Athaclena zaczęła grzebać w swej apteczce.

Nie wiążą mnie ich obowiązki — powtórzyła sobie. — Ani ich prawa.


W jaskiniach potrafiło się zrobić całkiem ciemno, zwłaszcza gdy zgasiło się jedyną żarówkę oświetlającą cały odcinek korytarza. Tu na dole lepszy wzrok nie dawał korzyści, za to tymbrimska korona zapewniała sporą przewagę.

Athaclena uformowała mały szwadron prostych, lecz szczególnych glifów. Jedynym celem pierwszego było poruszać się przed nią, skręcając na boki, by odszukać dla niej drogę w ciemności. Ponieważ zimna, twarda materia parzyła to, czego nie było, łatwo było stwierdzić, gdzie znajdują się ściany i przeszkody. Mały kosmyk nicości omijał je zgrabnie.

Następny glif popędził naprzód, sięgając przed siebie, by się upewnić, że nikt nie odkrył obecności intruza na dolnych poziomach. Na tym odcinku korytarza nie spały żadne szymy. Zarezerwowano go dla ludzkich oficerów.

Lydia i Robert wyruszyli na patrol. To spowodowało, że w tej części jaskini pozostała tylko jedna aura poza jej własną. Athaclena posuwała się ostrożnie w jej stronę.

Trzeci glif nabierał w milczeniu sił, oczekując na swą kolej.

Powoli, po cichu, kroczyła po nagromadzonym łajnie tysiąca pokoleń latających owadożernych stworzeń, które mieszkały tutaj aż do chwili, gdy wygnali je Ziemianie czynionym przez siebie hałasem. Oddychała miarowo, licząc po cichu na ludzki sposób, by pomóc sobie w zachowaniu dyscypliny myśli.

Utrzymywanie w powietrzu trzech czujnych glifów jednocześnie było czymś, czego jeszcze kilka dni temu nie próbowałaby dokonać. Teraz wydawało się to jej łatwe i naturalne, jak gdyby robiła to już setki razy.

Wyrwała tę umiejętność — wraz z wieloma innymi — od Uthacalthinga przy użyciu metody, o której Tymbrimczycy rzadko mówili, a jeszcze rzadziej ją stosowali.

Stałam się leśną bojowniczką, flirtowałam z człowiekiem, a teraz zrobiłam to. Och, moi koledzy ze szkoły byliby zdumieni.

Zastanowiła się, czy jej ojciec zachował cokolwiek z umiejętności, które tak po grubiańsku od niego przejęła.

Ojcze, i ty matko, zaplanowaliście to już dawno. Przygotowywaliście mnie do tego, choć o niczym nie wiedziałam. Czy już wtedy wiedzieliście, że pewnego dnia okaże się to niezbędne?

Podejrzewała, zasmucona, że wzięła sobie więcej niż Uthacalthing mógł jej bez uszczerbku odstąpić.

Niemniej to i tak za mało.

Pozostały wielkie luki. W głębi serca wiedziała, że realizowany plan, obejmujący sobą światy i gatunki, nie będzie mógł wydać owoców bez obecności ojca.

Glif zwiadowczy zatrzymał się nad wiszącym skrawkiem tkaniny. Athaclena podeszła bliżej. Nie mogła dostrzec zasłony, nawet gdy dotknęła jej koniuszkami palców. Zwiadowca rozplatał się i wtopił z powrotem w falujące witki jej korony.

Odsunęła tkaninę na bok z rozmyślną powolnością i wcisnęła się do małej, bocznej komory. Glif obserwacyjny nie wyczuł wewnątrz znaków obecności nikogo świadomego. Kennowała jedynie miarowe rytmy ludzkiej drzemki.

Major Prathachulthorn, rzecz jasna, nie chrapał. Jego sen był lekki i czujny. Pogłaskała krawędzie nigdy nie znikającej osłony psi chroniącej myśli, sny i wiedzę wojskową oficera.

Ich żołnierze są dobrzy i stają się coraz lepsi — pomyślała. Przez wiele lat tymbrimscy doradcy pracowali ciężko, by nauczyć swych sojuszników, dzikusów, jak być srogimi galaktycznymi wojownikami. Szczerze mówiąc, sami często uczyli się od nich fascynujących trików, pomysłów, które nigdy nie przyszłyby do głowy członkom gatunku wychowanego w kulturze galaktycznej.

Ze wszystkich jednak formacji ziemskiej armii, tylko Terrageńska Piechota Morska nie korzystała z obcych doradców. Jej żołnierze byli anachronizmem, prawdziwymi dzikusami.

Glif z’schutan ostrożnie zbliżył się do drzemiącego człowieka. Opuścił się niżej i Athaclena dostrzegła go metaforycznie jako kulę płynnego metalu. Dotknął osłony psi Prathachulthorn i opłynął ją, tworząc złote rzeczułki i szybko pokrywając ją delikatnym blaskiem.

Athaclena odetchnęła odrobinę swobodniej. Jej ręka wśliznęła się do kieszeni i wyciągnęła z niej szklistą ampułkę. Podeszła bliżej i uklękła ostrożnie obok łóżka. Podsunęła fiolkę anestetycznego gazu pod twarz śpiącego mężczyzny. Jej palce naprężyły się.

— Nie radzę — powiedział Prathachulthorn od niechcenia. Athaclena wciągnęła powietrze. Zanim zdążyła się poruszyć, dłonie człowieka wystrzeliły naprzód, łapiąc ją za nadgarstki! W słabym świetle dostrzegała jedynie białka jego oczu. Choć nie spał, jego osłona psi pozostała niezaburzona, wciąż wypromieniowując fale drzemki. Athaclena zdała sobie sprawę, że od początku było to urojenie, starannie przygotowana pułapka!

— Wy, nieziemniacy, po prostu musicie ciągle nas nie doceniać, prawda? Nawet wam, tymbrimskim mądralom, nigdy jakoś nie dociera to do łba.

Wytrysnęły hormony gheer. Athaclena spróbowała się podźwignąć. Szarpnęła się, chcąc się wyrwać, z równym jednak skutkiem mogłaby próbować się uwolnić z metalowego imadła. Jej szponiaste paznokcie usiłowały drapać, lecz Prathachulthorn zręcznie trzymał swe pokryte stwardniałą skórą dłonie poza zasięgiem jej palców. Gdy spróbowała przetoczyć się na bok, by zadać kopniaka, zwinnie poddał jej ramiona lekkiemu naciskowi, używając ich jako dźwigni, by uniemożliwić jej wstanie z kolan. Jego siła sprawiła, że Athaclena jęknęła głośno. Kapsułka z gazem wypadła z jej odrętwiałej dłoni.

— Widzisz — ciągnął Prathachulthorn przyjaznym głosem — są wśród nas tacy, którzy uważają, że jest błędem w ogóle dążyć do kompromisu. Cóż możemy osiągnąć, starając się przekształcić w dobrych galaktycznych obywateli? — uśmiechnął się szyderczo. — Nawet gdyby to się udało, zamienilibyśmy się tylko w monstra, okropne stwory całkowicie pozbawione tego, co oznacza bycie człowiekiem. Zresztą ta opcja nie jest nawet dla nas otwarta. Nie pozwolą nam zostać obywatelami. Karty są znaczone. Kości są fałszywe. Oboje o tym wiemy, prawda?

Athaclena oddychała nierówno i z wysiłkiem. Jeszcze długo po tym, gdy stało się jasne, że jest to bezużyteczne, przypływ gheer kazał jej szarpać się i opierać niewiarygodnej sile majora. Zwinność i szybkość nie zdawały się na nic przeciwko jego odruchom i wyszkoleniu.

— Wiesz, mamy pewne tajemnice — wyznał Prathachulthorn. — Rzeczy, o których nie mówimy naszym tymbrimskim przyjaciołom ani nawet większości naszych własnych obywateli. Czy chciałabyś je poznać. Chciałabyś?

Athaclena nie mogła złapać tchu, by odpowiedzieć. W oczach Prathachulthorna lśniło coś dzikiego, niemal po zwierzęcemu gwałtownego.

— Cóż, jeśli zdradziłbym ci niektóre z nich, byłoby to dla ciebie wyrokiem śmierci — wyznał — a w tej chwili nie jestem jeszcze gotów, by podjąć taką decyzję. Powiem ci więc jedną rzecz, o której niektórzy z twoich ziomków już wiedzą.

Błyskawicznie przełożył oba jej nadgarstki do jednej ręki. Druga poszukała jej gardła i znalazła je.

— Widzisz, nas, żołnierzy piechoty morskiej, uczą, jak obezwładnić, a nawet zabić członków zaprzyjaźnionego nieziemniackiego gatunku. Czy chciałabyś się dowiedzieć, ile czasu bym potrzebował, by pozbawić cię przytomności, panienko? Wiesz, co ci powiem? Możesz zacząć liczyć.

Athaclena opierała się i próbowała podźwignąć, nie przyniosło to jednak żadnego skutku. Bolesny ucisk zamknął się wokół gardła. Zaczynało jej brakować powietrza. Z oddali usłyszała, jak Prathachulthorn mruknął do siebie.

— Ten wszechświat to cholernie paskudne miejsce.

Choć nigdy nie potrafiłaby sobie wyobrazić, że może się stać jeszcze ciemniej, otaczający ją mrok pogłębił się. Zastanowiła się, czy kiedykolwiek się obudzi.

Przykro mi, ojcze.

Spodziewała się, że będzie to jej ostatnia myśl.

Fakt, że nie straciła przytomności, stał się dla niej czymś w rodzaju niespodzianki. Ucisk wokół jej gardła, wciąż bolesny, osłabł leciutko. Wciągnęła w płuca wąską strużkę powietrza i spróbowała odgadnąć, co się dzieje. Ramiona Prathachulthorna drżały. Wyczuwała, że major wytęża się mocno, lecz z jakichś przyczyn siła go opuściła!

Przegrzana korona w niczym jej nie pomagała. Gdy uścisk Prathachulthorna rozluźnił się, nieświadoma sytuacji i zdumiona Athaclena osunęła się na podłogę.

To człowiek oddychał teraz ciężko. Dały się słyszeć chrząknięcia wywołane wysiłkiem, a potem trzask przewracanego łóżka. Stłukł się dzbanek z wodą. Rozległ się też dźwięk, jaki wydałaby rozbijana studnia danych.

Athaclena poczuła coś pod dłonią.

Ampułka — zdała sobie sprawę. Co jednak działo się z Prathachulthornem?

Walcząc z enzymatycznym wyczerpaniem, poczołgała się w wybranym na oślep kierunku, aż wreszcie jej ręka natrafiła na rozbitą studnię danych. Palce, przez przypadek, nacisnęły wyłącznik i ekran uszkodzonej maszyny rozbłysł bladą poświatą.

W tym świetle Athaclena ujrzała zastygły w bezruchu obraz… ludzki mel, który walczył — naprężając potężne, wydatne mięśnie — z dwoma długimi, brązowymi ramionami trzymającymi go od tyłu.

Prathachulthorn wierzgał i syczał. Rzucał cały swój ciężar w lewo i w prawo, lecz żadna z prób uwolnienia się nie dawała rezultatu. Athaclena ujrzała nad ramieniem mężczyzny parę brązowych oczu. Zawahała się tylko przez chwilę, po czym pognała naprzód z ampułką w ręku.

Teraz Prathachulthorn nie miał już osłony psi. Jego nienawiść mogliby wykennować wszyscy, którzy posiadali taką moc. Rozpaczliwie spróbował się podźwignąć, gdy Athaclena wyciągnęła rękę z małym cylindrem i otworzyła go pod jego nosem.

— On wstrzymuje oddech — mruknął neoszympans, gdy obłok niebieskiego oparu zawisł wokół nozdrzy mężczyzny, po czym powoli opadł w dół.

— Nic nie szkodzi — odparła Athaclena. Z kieszeni wyciągnęła dziesięć dalszych ampułek.

Ujrzawszy je, Prathachulthorn westchnął słabo. Zdwoił wysiłki, by się uwolnić, lecz jedynym tego skutkiem było przyśpieszenie nadejścia chwili, w której musiał wreszcie zaczerpnąć oddechu. Był uparty. Zajęło to z pięć minut, a nawet wtedy Athaclena podejrzewała, że zemdlał z powodu anoksji, zanim w ogóle poczuł działanie narkotyku.

— Ale z niego facet — stwierdził Fiben, gdy go wreszcie wypuścił. — Goodall, ale im dają siłę w tej piechocie morskiej.

Zadrżał i osunął się na ziemię obok nieprzytomnego mężczyzny. Athaclena usiadła bezwładnie po jego drugiej stronie.

— Dziękuję ci, Fiben — powiedziała cicho. Wzruszył ramionami.

— Do diabła, cóż w tym wielkiego? Zdrada i atak na opiekuna. I to wszystko w ciągu jednego dnia.

Wskazała palcem na temblak, na którym lewa ręka szyma spoczywała od wieczoru jego ucieczki z Port Helenia.

— Och, to? — Fiben uśmiechnął się. — No więc, chyba chciałem wyłudzić odrobinę współczucia. Proszę, nie mów nikomu, dobra? — Następnie, poważniejąc, spojrzał w dół, na Prathachulthorna. — Może nie jestem w tym ekspertem, ale idę o zakład, że nie zdobyłem dzisiaj ani punkcika u naszego drogiego Urzędu Wspomagania.

Podniósł wzrok i spojrzał na Athaclenę, po czym uśmiechnął się blado. Mimo wszystkiego, przez co przeszła, Tymbrimka stwierdziła, że nie może nic poradzić na to, iż cała ta sytuacja wydała się jej nagle zabawna.

Złapała się na tym, że się śmieje — cicho, lecz głębokim tonem jej ojca. Z jakiegoś powodu wcale jej to nie zaskoczyło.

Robota nie była jeszcze skończona. Zmęczona Athaclena musiała podążyć za Fibenem, który wlókł nieprzytomnego człowieka przez ciemne tunele. Gdy przechodzili na palcach obok drzemiącego kaprala piechoty morskiej, Athaclena sięgnęła ku niemu obolałymi, niemal bezwładnymi witkami i uspokoiła sen podoficera. Ten wymamrotał coś i przetoczył się na łóżku na drugi bok. Athaclena była teraz szczególnie ostrożna i upewniła się w dwójnasób, że jego osłona psi nie jest fortelem i mężczyzna naprawdę śpi głęboko.

Fiben sapał. Jego wargi skrzywiły się w grymasie wysiłku, gdy At-haciena poprowadziła go po pochyłym, bezładnym rumowisku od pradawnego osypiska do bocznego przejścia, które niemal na pewno nie było znane żołnierzom piechoty morskiej. W każdym razie nie znajdowało się ono na mapie jaskiń, do której uzyskała wcześniej dostęp z buntowniczej bazy danych.

Aura Fibena nabierała ostrego posmaku za każdym razem, gdy uderzał się w palce u nóg podczas krętej wspinaczki w półmroku. Niewątpliwie miał ochotę przeklinać pod nosem nabity ciężar Prathachulthorna, zachowywał jednak swe komentarze dla siebie, dopóki nie wyszli wreszcie w wilgotną, cichą noc.

— Anomalie i mutacje! — westchnął, odkładając swe brzemię. — Dobrze chociaż, że Prathachulthorn nie jest jednym z tych wysokich. Nie dałbym sobie rady, gdyby jego ręce i stopy cały czas wlokły się po ziemi.

Powąchał powietrze. Księżyców nie było, lecz opar, który wylał się ponad pobliskie urwiska niczym mglisty potop, emitował z siebie łagodny blask. Obejrzał się na Athaclenę.

— No i jak? Co teraz, szefowo? Za kilka godzin zrobi się tu gorąco jak w gnieździe szerszeni, zwłaszcza kiedy wrócą Robert i ta porucznik McCue. Czy uważasz, że lepiej będzie, jeśli pójdę po Tycho i zabiorę stąd ten zły przykład dla ziemskich podopiecznych? To by oznaczało dezercję, ale co tam, u diabła, chyba nigdy nie byłem zbyt dobrym żołnierzem.

Athaclena potrząsnęła głową. Sięgnęła koroną i znalazła ślady, których szukała.

— Nie, Fibenie. Nie mogłabym tego od ciebie wymagać. Poza tym, czeka cię inne zadanie. Uciekłeś z Port Helenia, by przynieść nam wiadomość o gubryjskiej propozycji. Teraz musisz tam wrócić i stawić czoła swemu przeznaczeniu.

Fiben zmarszczył brwi.

— Czy jesteś tego pewna? Nie potrzebujesz mnie? Athaclena zakryła usta dłońmi i wydała z siebie cichy tryl — okrzyk nocnego ptaka. Z ciemności zalegającej w dole zbocza dobiegła niewyraźna odpowiedź. Tymbrimka z powrotem zwróciła się w stronę Fibena.

— Oczywiście, że potrzebuję. Wszyscy cię potrzebujemy. Najwięcej dobrego możesz jednak zrobić nad morzem. Wyczuwam też, że chcesz tam wrócić.

Fiben pociągnął się za kciuki.

— Musiałem, kurde, zwariować.

Uśmiechnęła się.

— Nie. To tylko kolejna wskazówka, że Suzeren Poprawności wiedział co robi, wybierając ciebie… choć mógłby woleć, byś okazał swoim opiekunom trochę więcej respektu.

Fiben zesztywniał, potem jednak najwyraźniej wyczuł część jej ironii. Uśmiechnął się. Na ścieżce pod nimi dał się słyszeć cichy stukot końskich kopyt.

— Dobra — powiedział, nachylając się by dźwignąć bezwładną postać majora Prathachulthorna. — No chodź, tatuśku. Tym razem będę tak delikatny, jakbym miał do czynienia z moją ciotką, starą panną.

Cmoknął wargami skryty w cieniu policzek komandosa i spojrzał na Athaclenę.

— Tak lepiej, proszę pani?

Coś, co wzięła od ojca, sprawiło, że jej zmęczone witki zamusowały.

— Tak, Fiben — roześmiała się. — Tak jest znacznie lepiej.

Lydia i Robert żywili pewne podejrzenia, gdy wrócili o świcie i stwierdzili, że ich prawowity dowódca zniknął. Pozostali żołnierze Terrageńskiej Piechoty Morskiej spoglądali spode łba na Athaclenę z jawnym brakiem zaufania. Mała grupa szymów zajęła się pokojem Prathachulthorna, usuwając wszelkie ślady walki, zanim dotarł tam ktokolwiek z ludzi, nie mogły jednak ukryć faktu, że zniknął on, nie pozostawiając notatki ani żadnego śladu.

Robert zabronił nawet — na czas gdy prowadzili śledztwo — Athaclenie opuszczania pokoju i postawił przed nim na straży jednego z żołnierzy. Ulga, jaką czuł z powodu prawdopodobnego odroczenia planowanego ataku, szybko ustąpiła pola pełnemu oburzeniu poczuciu obowiązku. W porównaniu z nim, porucznik McCue stanowiła wzór spokoju. Na pozór wydawało się, że nie przejmuje się całą sprawą, zupełnie jakby major po prostu wyszedł sobie na chwilę. Jedynie Athaclena potrafiła wyczuć niepewność i walkę wewnętrzną Ziemianki.

Tak czy inaczej, nie było nic, co mogliby w tej sprawie zrobić. Wysłano ekipy poszukiwawcze, które dopędziły grupę szymów Athacleny wracającą na koniach do schroniska goryli. W tej chwili Prathachulthorna już jednak z nimi nie było. Znajdował się wysoko wśród koron drzew, przekazywany z jednego leśnego olbrzyma na drugi, przytomny już i wściekły, lecz bezradny i związany jak mumia.

Był to przykład na to, jak ludzie musieli płacić za swój „liberalizm”. Wychowali swych podopiecznych na indywidualistów i obywateli, było więc możliwe, by szymy wytłumaczyły sobie, że należy uwięzić jednego człowieka dla dobra wszystkich. Na swój sposób sam Prathachulthorn przyczynił się do tego swym lekceważącym, pełnym dezaprobaty zachowaniem. Niemniej Athaclena czuła pewność, że oficer będzie traktowany delikatnie i ostrożnie.

Tego wieczoru Robert przewodniczył nowej naradzie wojennej. Niejasny status zamkniętej w areszcie domowym Athacleny został zmodyfikowany tak, by mogła się na nią stawić. Obecni byli Fiben oraz szymscy tytularni porucznicy, podobnie jak podoficerowie piechoty morskiej.

Ani Lydia, ani Robert nie proponowali realizacji planu Prathachulthorna. Przyjęto po cichu, że major nie chciałby, by wprowadzono go w życie pod jego nieobecność.

— Może udał się na osobistą akcję wywiadowczą albo nie zapowiedzianą inspekcję którejś z placówek. Możliwe, że wróci w nocy albo jutro — zasugerowała z kompletną niewinnością Elayne Soo.

— To możliwe. Lepiej jednak załóżmy najgorsze — odparł Robert, który unikał spoglądania na Athaclenę. — Na wszelki wypadek lepiej wyślijmy wiadomość do kryjówki. Przypuszczam, że upłynie jakieś dziesięć dni, zanim otrzymamy od Rady nowe rozkazy i przyślą nam zmiennika.

Najwyraźniej przyjął założenie, że Megan Oneagle w żadnym wypadku nie pozostawi dowództwa w jego rękach.

— No więc, ja chcę wrócić do Port Helenia — oznajmił po prostu Fiben. — Tam będę się mógł znaleźć blisko centrum wydarzeń. Ponadto Gailet mnie potrzebuje.

— Dlaczego uważasz, że Gubru przyjmą cię z powrotem po twojej ucieczce? — zapytała Lydia McCue. — Czemu nie mieliby cię po prostu zastrzelić?

Fiben wzruszył ramionami.

— Jeżeli trafię na niewłaściwych Gubru, to właśnie zapewne zrobią.

Zapadła długa cisza. Gdy Robert zwrócił się do nich o inne sugestie, ludzie i pozostałe szymy zachowali milczenie. Kiedy Prathachulthorn był z nimi, dominując nad dyskusją i nastrojem, mieli przynajmniej jego arogancką pewność siebie, która przezwyciężała ich wątpliwości. Teraz ponownie zdali sobie sprawę ze swej sytuacji. Byli maleńką armią, posiadającą jedynie ograniczoną liczbę opcji. Ponadto nieprzyjaciel miał zamiar wprawić w ruch serię wydarzeń, których nie mogli nawet zrozumieć, a co dopiero im zapobiec.

Athaclena odczekała, aż atmosfera zrobiła się gęsta od przygnębienia, po czym wypowiedziała cztery słowa:

— Potrzebny nam mój ojciec.

Ku jej zaskoczeniu zarówno Robert, jak i Lydia skinęli głowami. Nawet gdy wreszcie nadejdą rozkazy od Rady na wygnaniu, jej instrukcje będą zapewne równie sprzeczne i niejasne jak zawsze. Było oczywiste, że przyda im się doradztwo, zwłaszcza że w grę wchodziły sprawy galaktycznej dyplomacji.

Przynajmniej ta McCue nie podziela ksenofobii Prathachulthorna — pomyślała Athaclena. Musiała przyznać, że podoba jej się to, co kennowała w aurze ziemskiej kobiety.

— Robert mówił mi, że jesteś pewna, iż twój ojciec żyje — odezwała się Lydia. — To świetnie. Ale gdzie on się znajduje? Jak możemy go odnaleźć?

Athaclena pochyliła się do przodu, utrzymując koronę w bezruchu.

— Wiem, gdzie on jest.

— Wiesz? — Robert zamrugał powiekami. — Ale… — jego głos umilkł, gdy człowiek sięgnął na zewnątrz, by dotknąć jej swym wewnętrznym zmysłem, po raz pierwszy od wczoraj. Athaclena przypomniała sobie, jak poczuła się wtedy, gdy ujrzała, że trzyma on Lydię za rękę. Przez chwilę opierała się jego wysiłkom, po czym, czując się głupio, ustąpiła.

Robert usiadł ciężko na krześle i wypuścił powietrze. Zamrugał kilka razy z rzędu.

— Och.

To było wszystko, co powiedział.

Teraz to Lydia przenosiła raz za razem wzrok z Roberta na Athaclenę i z powrotem. Przez chwilę zalśniła czymś przypominającym lekko zazdrość.

Ja również mam go na sposób niedostępny dla ciebie — pomyślała Athaclena. Przede wszystkim jednak dzieliła się tą chwilą z Robertem.

— …N’tah’hoo, Uthacalthing — powiedział ten w siódmym galaktycznym. — Lepiej coś zróbmy i to szybko.



77. Fiben i Sylvie

Czekała na niego, gdy prowadził Tycho w górę ścieżką wychodzącą z Doliny Jaskiń. Siedziała cierpliwie tuż za zakrętem, obok sosny fipowej, której gałęzie zwisały ponad nią. Odezwała się dopiero w chwili, gdy ją mijał.

— Myślałeś, że się tak wymkniesz, nie mówiąc nawet „do widzenia”, prawda? — zapytała. Miała na sobie długą spódniczkę. Ramiona trzymała splecione wokół kolan.

Fiben przywiązał konia do gałęzi drzewa i usiadł obok niej.

— Nie — odparł. — Wiedziałem, że ta sztuka się nie uda. Spojrzała na niego z ukosa i zauważyła, że się uśmiecha. Pociągnęła nosem i popatrzyła znowu w głąb kanionu, gdzie poranne mgły rozwiewały się powoli. Zanosiło się na to, że poranek będzie bezchmurny i piękny.

— Pomyślałam sobie, że będziesz wracał.

— Muszę, Sylvie. To… Przerwała mu.

— Wiem. Odpowiedzialność. Musisz wrócić do Gailet. Ona cię potrzebuje, Fiben.

Skinął głową. Nie trzeba mu było przypominać, że ma obowiązki również w stosunku do Sylvie.

— Hm. Kiedy się pakowałem, zjawiła się doktor Soo i…

— Napełniłeś butelkę, którą ci dała. Wiem o tym — Sylvie pochyliła głowę. — Dziękuję. Uważam, że otrzymałam należytą zapłatę.

Fiben opuścił wzrok. Czuł się niezręcznie, mówiąc bez ogródek na podobny temat.

— Kiedy…

— Pewnie dziś w nocy. Jestem gotowa. Czy tego nie czujesz? Parka i długa spódnica Sylvie z pewnością zakrywały wszelkie zewnętrzne oznaki. Niemniej miała rację. Jej zapach nie był niczym zamaskowany.

— Mam szczerą nadzieję, że dostaniesz to, czego pragniesz, Sylvie.

Ponownie skinęła głową. Siedzieli obok siebie, czując się niezręcznie. Fiben próbował wymyślić coś, co mógłby powiedzieć. W głowie miał jednak pustkę. Czuł się jak głupi. Wiedział, że czegokolwiek spróbuje, na pewno wyjdzie mu nie tak.

Nagle rozległ się cichy szelest. Coś poruszyło się na dole, tam gdzie serpentyny traktu rozchodziły się, tworząc ścieżki prowadzące w kilku różnych kierunkach. Zza skalistego rumowiska wychynęła wysoka, ludzka postać niestrudzenie poruszająca się truchtem. Robert Oneagle biegł w kierunku rozwidlenia wąskich ścieżek, niosąc ze sobą jedynie łuk i lekki plecak.

Spojrzał w górę i ujrzawszy parę szymów, zwolnił. Uśmiechnął się w odpowiedzi, gdy Fiben zamachał do niego ręką, lecz osiągnąwszy rozwidlenie skierował się na południe, rzadko używaną ścieżką. Wkrótce zniknął w leśnym gąszczu.

— Co on robi? — zapytała Sylvie.

— Wygląda na to, że biegnie. Uderzyła go w ramię.

— To zauważyłam. Ale dokąd?

— Spróbuje przedostać się przez przełęcze, zanim spadnie śnieg.

— Przez przełęcze? Ale…

— Ponieważ major Prathachulthorn zniknął, a czasu jest tak mało, porucznik McCue i pozostali żołnierze piechoty morskiej zgodzili się na wprowadzenie w życie alternatywnego planu, który wykombinowali Robert i Athaclena.

— Ale on biegnie na południe — odparła Sylvie. Robert skręcił w rzadko wykorzystywaną ścieżkę, która prowadziła w głąb łańcucha górskiego Mulunu. Fiben skinął głową.

— Musi kogoś odszukać. Jest jedynym, który może wykonać to zadanie.

Ton jego głosu przekonał Sylvie w sposób niedwuznaczny, że było to wszystko, co Fiben zamierzał powiedzieć na ten temat.

Siedzieli jeszcze przez chwilę w milczeniu. Przelotne pojawienie się Roberta przyniosło im przynajmniej mile widzianą chwilę ulgi od towarzyszącego im napięcia.

To głupota — pomyślał Fiben. Bardzo lubił Sylvie. Nigdy nie mieli zbyt wielu okazji, by ze sobą porozmawiać, a to mogła być ich ostatnia szansa.

— Nigdy… nigdy nie opowiadałaś mi o swym pierwszym dziecku — odezwał się nagle. Gdy już wydobył z siebie te słowa, zastanowił się, czy ma prawo o to pytać.

Rzecz jasna, było wyraźnie widoczne, że Sylvie rodziła już przedtem, a także karmiła dziecko. Rozstępy były czymś atrakcyjnym w gatunku, w którym jedna czwarta samic w ogóle nie wydawała potomstwa.

Tkwi w tym też jednak ból — pomyślał Fiben.

— To stało się pięć lat temu. Byłam bardzo młoda — mówiła głosem spokojnym i opanowanym. — Miał na imię… nazwaliśmy go Sichi. Urząd przetestował go, jak zwykle, stwierdzono jednak, że jest… nieprawidłowy.

— Nieprawidłowy?

— Tak, takiego właśnie słowa użyli. Zakwalifikowano go jako pierwszorzędnego pod pewnymi względami… a „dziwacznego” pod innymi. Nie znaleźli oczywistych defektów, ale — jak powiedzieli — pewne „osobliwe” cechy. Paru urzędników było zaniepokojonych. Urząd Wspomagania postanowił, że trzeba go wysłać na Ziemię celem dalszej oceny. Zachowali się bardzo uprzejmie — pociągnęła nosem. — Oświadczyli mi, że mogę polecieć z nim.

Fiben zamrugał powiekami.

— Ale nie poleciałaś. Musnęła go wzrokiem.

— Wiem, co sobie myślisz. Jestem okropna. Dlatego właśnie dotąd ci o tym nie mówiłam. Nie zgodziłbyś się na naszą umowę. Uważasz, że nie nadaję się na matkę.

— Nie, ja…

— Wtedy jednak wyglądało to inaczej. Moja matka była chora. Nie mieliśmy klanu rodzinnego i uważałam, że nie mogę jej po prostu zostawić pod opieką obcych, żeby zapewne nigdy już jej nie zobaczyć. Miałam wówczas tylko żółtą kartę. Wiedziałam, że moje dziecko znajdzie na Ziemi dobry dom, albo… Albo spotkałby się z uprzywilejowanym traktowaniem i został wychowany w domu neoszympansów z wysokiej kasty, albo czekałby go los, którego wolałabym nie znać. Tak się bałam, że polecimy aż tak daleko, a potem i tak mi go odbiorą. Myślę, że obawiałam się też wstydu, jakim bym się okryła, gdyby go uznano za nadzorowanego — spojrzała w dół, na swe dłonie. — Nie umiałam podjąć decyzji, spróbowałam więc zwrócić się o poradę. W Port Helenia był taki doradca — człowiek, członek miejscowego Urzędu Wspomagania. Powiedział mi, jakie, jego zdaniem, dziecko ma szansę. Stwierdził, iż jest pewien, że urodziłam nadzorowanego. Gdy zabrali Sichiego, zostałam na Garthu. W sześć… sześć miesięcy później matka umarła — spojrzała ponownie na Fibena. — A później, po trzech latach, nadeszła wiadomość z Ziemi. Dowiedziałam się, że moje dziecko jest teraz szczęśliwym, dobrze przystosowanym, małym niebieskokartowcem wychowującym się w kochającej niebieskokartowej rodzinie. I jeszcze, oczywiście, miano mnie awansować na zieloną — zacisnęła pięści. — Och, jakże nienawidziłam tej cholernej karty! Przestali mi dawać coroczne, obowiązkowe zastrzyki antykoncepcyjne i nie musiałam już prosić o pozwolenie, jeśli chciałam począć po raz drugi. Ufali, że potrafię kontrolować swoją płodność, jak osoba dorosła — żachnęła się. — Jak dorosła? Szymka, która porzuciła własne dziecko? Zignorowali taką rzecz i awansowali mnie dlatego, że Sichi zdał jakieś cholerne testy!

A więc to tak — pomyślał Fiben. To było powodem jej rozgoryczenia i tego, że z początku kolaborowała z Gubru. Wiele zostało wyjaśnione.

— Przyłączyłaś się do bandy Irongripa ze względu na pretensje do systemu? Miałaś nadzieję, że pod władzą Galaktów sprawy mogą wyglądać inaczej?

— Może coś w tym rodzaju. A może byłam po prostu wściekła — Sylvie wzruszyła ramionami. — W każdym razie szybko zdałam sobie z czegoś sprawę.

— Z czego?

— Z tego, że bez względu na to, jak zły był system pod władzą ludzi, pod panowaniem Galaktów mógł się tylko stać znacznie gorszy. Ludzie są aroganccy, to fakt, ale przynajmniej wielu z nich czuje się winnymi z tego powodu. Starają się być powściągliwi. Ich straszliwa historia nauczyła ich wystrzegać się tej, no…

— Pychy.

— Tak jest. Wiedzą, jaką pułapką może się ona stać, gdy będą postępować jak bogowie i zaczną wierzyć, że naprawdę nimi są. Za to Galaktowie uważają podobne wścibstwo za rzecz normalną! Nigdy nie przychodzi im do głowy, że można mieć jakieś wątpliwości. Są tak cholernie zarozumiali… nienawidzę ich.

Fiben zastanowił się nad tym. Wiele się nauczył podczas ostatnich kilku miesięcy i uważał, że Sylvie być może wygłasza zbyt mocne opinie. W tej chwili mówiła całkiem jak major Prathachul-thorn. Fiben jednak wiedział, że istnieje całkiem sporo galaktycznych gatunków opiekunów, które miały opinię dobrych i przyzwoitych.

Niemniej nie miał prawa osądzać jej za to rozgoryczenie.

Teraz zrozumiał niemal całkowicie pochłaniającą ją determinację, by mieć dziecko, które od początku będzie posiadało przynajmniej zieloną kartę. Nie mogło być miejsca na żadne wątpliwości. Chciała zatrzymać przy sobie swego następnego potomka i mieć pewność, że doczeka się wnuków.

Siedząc przy niej, Fiben w nieprzyjemny sposób zdawał sobie sprawę ze stanu, w jakim znajduje się Sylvie. W przeciwieństwie do ludzkich kobiet, szymki miały ustalone cykle podatności i trzeba było trochę wysiłku, by je ukryć. Była to jedna z przyczyn części z różnic w strukturze społecznej i rodzinnej pomiędzy obydwoma spokrewnionymi gatunkami.

Fiben czuł się winny, że jej stan go podnieca. Chwilę ową zdominowało delikatne, przejmujące uczucie. Był zdeterminowany nie zepsuć go poprzez okazanie niewrażliwości. Pragnął pocieszyć ją jakoś, nie wiedział jednak, co jej zaoferować.

Zwilżył wargi.

— Hmm. Wiesz co, Sylvie? Odwróciła się.

— Słucham, Fiben.

— Hmm, naprawdę mam nadzieję, że się uda… to znaczy, że zostawiłem wystarczająco wiele… — Czuł ciepło na twarzy. Uśmiechnęła się.

— Doktor Soo mówi, że zapewne tak jest. A nawet jeśli nie, to tam, skąd pochodzi, jest tego więcej. Potrząsnął głową.

— Doceniam twą wiarę we mnie, ale nie założyłbym się, że uda mi się wrócić — odwrócił wzrok, by spojrzeć na zachód. Wzięła go za rękę.

— Cóż, nie jestem zbyt dumna, by skorzystać z dodatkowego zabezpieczenia, jeśli zostanie zaoferowane. Przyjmę kolejną darowiznę, o ile czujesz się na siłach.

Fiben zamrugał. Poczuł, że jego tętno przyspieszyło.

— Hmm, chcesz powiedzieć, że w tej chwili? Skinęła głową.

— A kiedy indziej?

— Miałem nadzieję, że to powiesz — uśmiechnął się i sięgnął w jej stronę, lecz Sylvie uniosła rękę, by go powstrzymać.

— Minutkę — powiedziała. — Za jaką dziewczynę mnie masz? Być może brak tutaj szampana i światła świec, ale fem na ogół pragnie choć odrobiny gry wstępnej.

— Proszę bardzo — odparł Fiben i odwrócił się, by nadstawić plecy do iskania. — Najpierw ty mnie, potem ja ciebie. Sylvie jednak potrząsnęła głową.

— Nie chodzi mi o taki rodzaj gry wstępnej, Fiben. Miałam na myśli coś znacznie bardziej pobudzającego.

Sięgnęła ręką za pień drzewa i wyciągnęła stamtąd cylindryczny przedmiot wyrzeźbiony z drewna. Jeden jego koniec pokryty był mocno naciągniętą skórą. Fiben wybałuszył oczy. Bęben?

Usiadła z małym, ręcznie wykonanym instrumentem między kolanami.

— To twoja własna, cholerna wina, Fibenie Bolgerze. Pokazałeś mi coś wyjątkowego i od tej chwili nic mniej efektownego już mnie nie zadowoli.

Jej zręczne palce wybębniły szybki rytm.

— Zatańcz — powiedziała. — Proszę.

Fiben westchnął. Najwyraźniej nie żartowała. Ta opętana choreomanią szymka była, rzecz jasna, szalona, bez względu na to, co twierdził Urząd Wspomagania. Wyglądało na to, że taki typ go pociągał.

Pod pewnymi względami nigdy nie będziemy podobni do ludzi — pomyślał, podnosząc gałąź i potrząsając nią na próbę. Odrzucił ją i wypróbował następną. Już w tej chwili czuł się podekscytowany i pełen energii.

Sylvie zaczęła stukać w bęben, rozpoczynając od ostrego, radosnego tempa, pod wpływem którego jego oddech nabrał ostrości. Wydawało się, że blask jej oczu rozgrzewa lnu krew.

Tak właśnie powinno być. Jesteśmy sobą — zdał sobie sprawę.

Chwycił gałąź w obie ręce i uderzył nią w pobliską kłodę. Liście i chrust posypały się we wszystkich kierunkach.

— Uk… — powiedział.

Jego drugie uderzenie było jednak mocniejsze i gdy rytm się wzmocnił, w następny okrzyk włożył więcej entuzjazmu.

Poranna mgła rozproszyła się. Nie uderzały żadne pioruny. Nieskłonny do współpracy wszechświat nie dostarczył mu choćby jednej chmurki na niebie. Mimo to Fiben doszedł do wniosku, że tym razem zapewne będzie mógł sobie poradzić bez błyskawic.



78. Galaktowie

W Szesnastym Gubryjskim Obozie Wojskowym chaos panujący na szczycie zaczął wpływać na tych, którzy zajmowali niższe miejsce w hierarchii. Dochodziło do sprzeczek o przydziały i zapasy, a także kłótni wywołanych przez zachowanie szeregowych żołnierzy, których pogarda w stosunku do służb pomocniczych osiągnęła nowy, niebezpieczny poziom.

Podczas popołudniowej modlitwy wielu Żołnierzy Szponu założyło tradycyjne wstążki żałoby po Utraconych Przodkach i połączyło się z kapelanem z kasty kapłańskiej, by nucić w niskim unisono. Mniej pobożna większość, która z reguły zachowywała podczas takich nabożeństw pełne szacunku milczenie, teraz najwyraźniej uznała, że jest to najlepszy moment do uprawiania hazardu i wywoływania głośnego zgiełku. Wartownicy muskali sobie pióra i celowo pozwalali, by te, które wyrwali, unosiły się na silnym wietrze i przelatywały pomiędzy wiernymi, przeszkadzając im.

Świadczące o niezgodzie hałasy dawały się słyszeć podczas pracy, porządków oraz ćwiczeń.

Tak się złożyło, że pułkownik-jastrząb dowodzący wschodnimi obozami odbywał właśnie inspekcję i osobiście stał się świadkiem tej dysharmonii. Nie tracił czasu na wahania. Natychmiast rozkazał się zebrać całemu personelowi Szesnastego Obozu. Następnie polecił, by główny administrator oraz kapłan obozu stanęli u jego boku na pomoście i zwrócili się do zebranych na dole:

		— Nie pozwólmy, by mówiono, rozpowiadano, plotkowano,
		Że gubryjscy żołnierze utracili wizję!
		Czy jesteśmy sierotami? Opuszczonymi? Porzuconymi?
		Czy też członkami wielkiego klanu?
		Kim byliśmy, jesteśmy, będziemy?
		Wojownikami, budowniczymi, lecz nade wszystko —
		Należytymi dziedzicami tradycji!

Przez pewien czas pułkownik-jastrząb przemawiał do nich w tym duchu. Towarzyszyła mu przekonująca pieśń w wykonaniu administratora oraz duchowego doradcy obozu. Wreszcie zawstydzeni; żołnierze oraz personel zaczęli gruchać razem w coraz głośniejszym, harmonijnym chórze.

Podjęli próbę, poświęcili czas — jeden mały zastęp żołnierzy, biurokratów oraz kapłanów — i walczyli jak jeden, by przezwyciężyć l swe wątpliwości. Na krótką chwilę rzeczywiście ukształtował się wtedy consensus.



79. Gailet



…Nawet wśród tych rzadkich, tragicznych przypadków — gatunków dzikusów — istniały proste wersje owych metod. Choć byty one prymitywne, w ich skład również wchodziły rytuały „honorowej walki”. W ten sposób narzucały one agresywności i wojnie pewne ograniczenia.

Weźmy, na przykład, najnowszy klan dzikusów — „ludzi” z Soi III. Zanim zostali odkryci przez galaktyczną kulturę, ich prymitywne „plemiona” często używały rytuału celem utrzymania w ryzach cyklów nieustannie narastającej przemocy, których normalnie można oczekiwać po takim pozbawionym przewodnictwa gatunku. (Niewątpliwie te tradycje wywodziły się ze zniekształconych wspomnień o dawno utraconych opiekunach).

Wśród prostych, lecz skutecznych metod używanych przez przedkontaktowych ludzi (zob. cytaty) byty: honorowy symboliczny cios stosowany przez „Indian amerykańskich”, pojedynek reprezentantów wśród „średniowiecznych europejczyków” oraz odstraszanie przez wzajemne zniszczenie wśród „kontynentalnych państw plemiennych”.

Rzecz jasna, tym metodom brak było subtelności, delikatnej równowagi i homeostazy współczesnych zasad postępowania ustalanych przez Instytut Sztuki Wojennej…



— Dobra. Czas na przerwę. Koniec i kropka. Wystarczy. Gailet mrugnęła. Jej spojrzenie utraciło ostrość, gdy grubiański głos wyrwał ją z transu nauki. Moduł biblioteczny wyczuł to i zamroził tekst na ekranie.

Spojrzała w lewą stronę. Rozciągnięty na worku z fasolą, jej nowy „partner” odrzucił na bok swą studnię danych i ziewnął, przeciągając potężne, żylaste ciało.

— Czas się napić — powiedział leniwie.

— Nie przeszedłeś nawet przez pierwsze streszczenie — zauważyła Gailet.

Uśmiechnął się.

— Ech, nie wiem, po co musimy się uczyć tego gówna. Nieziemniacy zdziwią się, jeśli będziemy pamiętać, by się pokłonić, i wyrecytujemy nazwę własnego gatunku. No wiesz, nie oczekują, by neoszympansy były geniuszami.

— Najwyraźniej nie. A twoje wyniki w testach rozumienia z pewnością pogłębią to wrażenie.

To sprawiło, że na moment zmarszczył brwi. Ponownie zmusił się do uśmiechu.

— Ty, z drugiej strony, starasz się wręcz wyjątkowo. Jestem pewien, że nieziemniakom wydasz się okropnie zmyślna.

Tu mnie masz — pomyślała Gailet. Nie zajęło im obojgu zbyt wiele czasu, by nauczyć się, gdzie zadawać bolesne ciosy.

Może to jest kolejny test. Sprawdzają, ile może znieść moja cierpliwość, zanim się nie załamie.

Było to możliwe… ale niezbyt prawdopodobne. Nie widziała Suzerena Poprawności już od ponad tygodnia. Miała jedynie do czynienia z komitetem złożonym z trzech Gubru o pastelowych odcieniach — po jednym z każdej frakcji. Ponadto zabarwiony na niebiesko Żołnierz Szponu kroczył dumnie przed pozostałymi podczas tych spotkań.

Wczoraj wszyscy udali się na obiekt ceremonialny celem odbycia „próby”. Choć Gailet wciąż nie była zdecydowana, czy zgodzi się z nimi współpracować podczas samej imprezy, zdała sobie sprawę, że może już być za późno, by zmienić zdanie.

Nadmorskie wzgórze wyrzeźbiono i ukształtowano tak, że olbrzymie elektrownie nie były już widoczne. Tarasy pokrywające zbocza wiodły elegancko pod górę, jeden poziom za drugim, skalane jedynie drobnymi odpadkami nawiewanymi przez silne jesienne wiatry. Już teraz na wschodniej bryzie powiewały jaskrawe sztandary oznaczające stanowiska, na których reprezentantów neoszympansów będzie się prosiło o recytację, odpowiedzi na pytania lub poddanie się intensywnym badaniom.

Tam, na terenie obiektu, gdy Gubru znajdował się tuż obok, Irongrip sprawiał wrażenie pod każdym względem przykładnego ucznia. Być może coś więcej niż pragnienie przypodobania się im czyniło go tak nietypowo pilnym. Ostatecznie chodziło o fakty, które miały bezpośredni wpływ na jego ambicje. Tego popołudnia jego bystra inteligencja błyszczała.

Teraz jednak, gdy byli sami pod olbrzymim sklepieniem Nowej Biblioteki, na pierwszy plan wybijały się inne aspekty jego natury.

— I co ty na to? — zapytał, gdy nachylił się nad jej krzesłem i obdarzył ją lubieżnym uśmiechem. — Chcesz wyjść na zewnątrz i odetchnąć świeżym powietrzem? Moglibyśmy wymknąć się do eukaliptusowego gaju i…

— Są na to dwie szansę — odburknęła. — Marna i kiepska. Roześmiał się.

— A więc zaczekamy do chwili ceremonii, jeśli wolisz robić to publicznie. Będziemy tam tylko we dwoje, malutka, a przyglądać się będzie Pięć Galaktyk.

Uśmiechnął się i zgiął swe potężne dłonie. Ich kostki trzasnęły.

Gailet odwróciła się i zamknęła oczy. Musiała się skupić, aby nie pozwolić, by jej dolna warga zaczęła drżeć.

Uratuj mnie — pomyślała, choć rozsądek mówił jej, że nie ma na to nadziei.

Logika czyniła jej wymówki za to, że w ogóle przyszła jej do głowy podobna myśl. Ostatecznie jej biały rycerz był tylko małpą i niemal na pewno już nie żył.

Mimo to nie mogła nie krzyknąć w głębi duszy: Fiben, potrzebuję cię. Fiben, wróć!



80. Robert

Jego krew śpiewała.

Po miesiącach spędzonych w górach, w czasie których wiódł życie takie, jak jego przodkowie — oparte na sprycie i własnym wysiłku — a jego zgrubiała skóra przyzwyczajała się do słońca i miejscowych, drapiących włókien, Robert wciąż jeszcze nie zdawał sobie sprawy ze zmian, jakie w nim zaszły — aż do chwili, gdy przebiegł, lekko dysząc, kilka ostatnich metrów wąskiej, skalistej ścieżki i przeszedł, w dziesięciu długich krokach, z jednego zlewiska do drugiego.

Szczyt Przełęczy Rwanda… Wspiąłem się w górę o tysiąc metrów w ciągu godziny i moje serce bije tylko odrobinę szybciej.

Właściwie nie czuł żadnej potrzeby odpoczynku, lecz mimo to zwolnił i przestał biec. Zresztą widok był taki, że warto było poświęcić mu chwilę.

Stał na grzbiecie pasma Mulunu. Za jego plecami, na północy, góry ciągnęły się coraz grubszym pasmem ku wschodowi, a także ku zachodowi, w kierunku morza, gdzie przechodził w archipelag żyznych wysp o wysokich brzegach.

Dotarcie z jaskiń w to miejsce zajęło mu półtora dnia biegu. Teraz widział przed sobą panoramę terenu, przez który będzie jeszcze musiał przejść, by dotrzeć do miejsca przeznaczenia.

Nie jestem nawet pewien, jak znaleźć to, czego szukam!

Instrukcje Athacleny były równie niejasne, jak jej własne wrażenia odnoszące się do tego, gdzie go wysłać.

Przed nim rozciągały się jeszcze góry, które opadały ostro ku ciemnobrązowemu stepowi, częściowo przesłoniętemu przez delikatną mgiełkę. Zanim dotrze do tych równin, czeka go jeszcze długa wędrówka w górę i w dół po wąskich perciach, których nawet w czasie pokoju dotykały jedynie nieliczne stopy. Robert był zapewne pierwszym, który wędrował tędy od chwili wybuchu wojny.

Najtrudniejszy odcinek miał już jednak za sobą. Nie uśmiechał mu się bieg z góry, wiedział jednak, jak poradzić sobie ze wstrząsami i zeskokami w dół tak, by uniknąć uszkodzenia kolan. Ponadto na niższej wysokości znajdzie wodę.

Potrząsnął skórzaną manierką i wypił oszczędny łyk. Zostało tylko kilka decylitrów, był jednak pewien, że to wystarczy.

Osłonił oczy dłonią, by spojrzeć poza najbliższe fioletowe szczyty, na wysoko położone zbocza, gdzie dziś w nocy będzie musiał rozbić obóz. Będą tam oczywiście strumienie, lecz nie będzie bujnych deszczowych lasów takich, jak po wilgotnej, północnej stronie Mulunu. Będzie też musiał wkrótce pomyśleć o upolowaniu czegoś do zjedzenia, zanim zapuści się na suchą sawannę.

Wojownicy Apaczów potrafili przebiec z Taos aż do Pacyfiku w ciągu kilku dni, nie biorąc na drogę nic poza garstką pieczonej kukurydzy.

On, oczywiście, nie był wojownikiem Apaczów. Miał ze sobą kilka gramów koncentratu witaminowego, jednakże, ze względu na szybkość, wolał podróżować nieobciążony. W tej chwili tempo liczyło się bardziej niż jego burczący żołądek.

Ominął miejsce, gdzie świeże osypisko blokowało ścieżkę, po czym zwiększył nieco prędkość, gdy trasa przeszła w serię ciasnych serpentyn.

Tej nocy Robert spał w porośniętej mchem wnęce skalnej, tuż ponad sączącym się źródełkiem, owinięty cienkim, jedwabnym kocem. Jego sny były spowolnione i tak ciche, jak — zgodnie z jego wyobrażeniami — mógłby być kosmos, gdyby udało się w nim choć na chwilę oddalić od nieustannego brzęczenia maszyn.

W głównej mierze to milczenie sieci empatycznej, po miesiącach spędzonych wśród orgii deszczowego lasu, pozwolił, aby jego drzemka przebiegła w samotności. W takiej pustej krainie można było kennować na wielką odległość, nawet za pomocą tak prymitywnych zmysłów jak jego.

Po raz pierwszy nie odbierał też niemiłego — w sensie przenośnym niemal metalicznego — posmaku obcych umysłów, wyczuwalnego w kierunku północno-zachodnim. Był osłonięty przed Gubru. a skoro już o tym mowa, również przed ludźmi i szymami. Samotność wydawała mu się czymś niezwykłym.

To wrażenie nie zniknęło wraz z nastaniem świtu. Robert napełnił manierkę wodą ze źródła i napił się do syta, by oszukać nieco głód. Następnie podjął bieg na nowo.

Na tym, bardziej stromym zboczu, zejście było męczące, lecz mile szybko zostawały z tyłu. Zanim słońce zdążyło przebyć więcej niż połowę drogi ku zenitowi, przed Robertem otworzył się wyżynny step. Biegł teraz wśród pofałdowanego podgórza. Pozostawiał za sobą kilometry niczym myśli, pobieżnie rozważone, a potem zapomniane. Biegnąc, Robert sondował też okolicę. Wkrótce nabrał pewności, że w tym rejonie, gdzieś pomiędzy wysokimi trawami lub poza nimi, kryją się dziwne jestestwa.

Gdyby tylko kennowanie było bardziej kierunkowym zmysłem! Być może właśnie ów brak precyzji przeszkodził ludziom w rozwinięciu ich własnych, prymitywnych umiejętności.

Zamiast tego skoncentrowaliśmy się na innych rzeczach.

Istniała zabawa, którą często zajmowano się na Ziemi, a także wśród zainteresowanych sprawą Galaktów. Polegała ona na próbach rekonstrukcji legendarnych „zaginionych opiekunów ludzkości”, na wpół mitycznych gwiezdnych wędrowców, którzy jakoby rozpoczęli Wspomaganie ludzi jakieś pięćdziesiąt tysięcy lat temu, a potem zniknęli w tajemniczy sposób, pozostawiając robotę „ukończoną tylko w połowie”. Rzecz jasna, istniała garstka śmiałych heretyków — nawet wśród Galaktów — którzy twierdzili, że stare ziemskie teorie rzeczywiście mówiły prawdę i że było w jakiś sposób możliwe, by gatunek wspomógł się sam… rozwinął inteligencję gwiezdnych wędrowców drogą ewolucji i wyciągnął się za uszy z ciemności w wiedzę i dojrzałość.

Nawet jednak na Ziemi większość uważała współcześnie tę koncepcję za dziwaczną i przestarzałą. Opiekunowie wspomagali podopiecznych, którzy potem robili to samo z nowymi istotami przedrozumnymi. Tak się to odbywało zawsze, od dni Przodków, tak dawno temu.

Wskazówek było naprawdę niewiele. Kimkolwiek byli opiekunowie człowieka, dobrze ukryli swe ślady, i to nie bez powodu. Gatunek, który porzucił swych podopiecznych, z reguły wyjmowano spod prawa.

Niemniej zgadywanka nie ustawała.

Pewne klany opiekunów eliminowano ze względu na to, że nigdy nie wzięłyby na wychowanie gatunku wszystkożernego. Inne były nieprzystosowane do życia na Ziemi — nawet na czas krótkich wizyt — ze względu na przyciąganie, skład atmosfery lub cały szereg innych powodów.

Większość zgadzała się, że nie mógł to też być klan będący zwolennikiem specjalizacji. Niektórzy wspomagali swych podopiecznych z myślą o bardzo specyficznych celach. Instytut Wspomagania żądał, by każdy nowy gatunek rozumny był w stanie pilotować gwiazdoloty, posługiwać się rozumem i logiką oraz mógł któregoś dnia osiągnąć status opiekuna. Poza tym jednak Instytut nie stawiał wielu ograniczeń odnośnie do typów nisz, do których można było dostosować podopieczną rasę. Przeznaczeniem niektórych było stać się biegłymi rzemieślnikami, innych filozofami, a jeszcze innych kastami potężnych wojowników.

Jednakże tajemniczy opiekunowie ludzkości musieli być zwolennikami wszechstronności, gdyż człowiek jako zwierzę posiadał bardzo wielką zdolność przystosowania.

Tak jest, bez względu na całe sławetne umiejętności Tymbrimczyków w tej dziedzinie, istniały rzeczy, które nigdy nie przyszłyby do głowy nawet tym mistrzom adaptacji.

Takie jak ta — pomyślał Robert.

Stadko miejscowych ptaków eksplodowało w powietrze z trzepotem skrzydeł, gdy Robert przebiegł przez ich żerowisko. Małe, szybko biegające stworzonka poczuły tętent jego zbliżania się i poszukał schronienia.

Stado zwierząt, długonogich i rączych jak małe jelenie, pierzchło przed nim, z łatwością go prześcigając. Tak się złożyło, że uciekały na południe, w kierunku, w którym i tak zmierzał, podążył więc za nimi. Wkrótce zbliżył się do miejsca, gdzie się zatrzymały, by wznowić wypas.

Ponownie poderwały się, oddalając się od niego na znaczny dystans, po czym znowu zaczęły się paść.

Słońce wznosiło się coraz wyżej. Była to pora dnia, w której wszystkie zwierzęta z równin, zarówno drapieżniki, jak i ich ofiary, z reguły poszukiwały schronienia przed upałem. Tam, gdzie nie było drzew, skrobały glebę, tworząc wąskie rynny, by dokopać się do chłodniejszych jej warstw, i kładły się w cieniu, gdzie tylko mogły go odnaleźć, chcąc przeczekać palące słońce.

Tego dnia jednak jedno stworzenie nie zatrzymało się. Biegło ciągle naprzód. Pseudojelenie zamrugały, skonsternowane, gdy Robert znowu się zbliżył. Po raz kolejny podniosły się i rzuciły do ucieczki, zostawiając go za sobą. Tym razem oddaliły się na nieco większą odległość. Stanęły na szczycie małego wzgórza, dysząc i gapiąc się z niedowierzaniem.

Dwunogi stwór wciąż się zbliżał!

Przez stado przebiegło niespokojne poruszenie. Przeczucie, że tym razem sprawa może być poważna. Dyszące jeszcze zwierzęta uciekły po raz kolejny.

Pot błyszczał niczym olej na brązowawej skórze Roberta. W świetle słońca lśniły jego drżące kropelki, które niekiedy odrywały się pod wpływem nieustannych uderzeń jego stóp.

Większa część potu jednak rozlewała się po jego skórze, pokrywała ją i ulatniała się w rwącym powiewie wywołanym jego biegiem. Suchy, południowo-wschodni wiatr pomagał zmienić jego stan skupienia w parę, wysysając podczas tego procesu ciepło utajone. Robert utrzymywał jednostajne, miarowe tempo, nie próbując nawet dorównać sprintowi jeleniopodobnych zwierząt. Od czasu do czasu przechodził w chód i pociągał skąpe łyki ze swego bukłaka, po czym wznawiał pościg.

Łuk miał przywiązany na plecach. Z jakiegoś powodu jednak nawet nie pomyślał o tym, by go użyć. Biegł i biegł w blasku słońca południa.

Wściekłe psy i Anglicy — pomyślał.

I Apacze… i Bantu… i tak wielu innych…

Ludzie byli przyzwyczajeni do myśli, że to mózg odróżniał ich od innych członków ziemskiego królestwa zwierząt. Było też prawdą, że broń, ogień i mowa uczyniły ich władcami rodzinnego świata na długo, zanim dowiedzieli się czegoś o ekologii czy spoczywającym na starszym gatunku obowiązku opiekowania się tymi, których zdolność rozumienia była mniejsza. W ciągu tych tysiącleci ciemnoty inteligentni, lecz nieświadomi mężczyźni i kobiety używali ognia, by zgonić całe stada mamutów, leniwców i tak wielu innych gatunków z urwisk, zabijając setki sztuk celem uzyskania mięsa zawartego w jednej czy dwóch. Zestrzeliwali miliony ptaków, by ich pióra mogły ozdobić stroje pań.

Wyrąbywali lasy, by uprawiać na ich miejscu opium.

Tak, inteligencja w ręku nieświadomych dzieci była niebezpieczną bronią. Robert jednak znał pewien sekret.

Właściwie nie potrzebowaliśmy aż tyle rozumu, by zawładnąć naszym światem.

Ponownie zbliżył się do stada. Choć gnał go głód, podziwiał również piękno tych miejscowych stworzeń. Niewątpliwie ich rozmiary rosły szybko z pokolenia na pokolenie. Już w tej chwili zwierzęta te były znacznie większe niż ich przodkowie, w czasach gdy Bururalli pozabijali wszystkie wielkokopytne, które wędrowały ongiś po tych równinach. Któregoś dnia mogą wypełnić niektóre z pustych nisz. Już w tej chwili były znacznie szybsze niż człowiek.

Szybkość była jednak jednym, a wytrzymałość czymś całkiem innym. Gdy stado odwróciło się, by ponownie rzucić się do ucieczki, Robert dostrzegł, że zwierzęta zaczynają wyglądać na lekko spanikowane. Wokół pysków pseudo jeleni pojawiły się skrawki piany. Wywiesiły języki, a ich klatki piersiowe poruszały się w szybkim tempie.

Słońce wciąż prażyło. Pot perlił się i pokrywał skórę cieniutką warstewką, która parowała, zapewniając mu chłód. Robert kontrolował szybkość biegu.

Narzędzia, ogień i mowa dały nam dodatkową przewagę. Zapewniły nam to, czego potrzebowaliśmy, by stworzyć kulturę. Czy jednak były one wszystkim, co mieliśmy?

Pieśń rozpoczęła się w sieci delikatnych zatok za oczyma, w miękkim galaretowatym płynie, który amortyzował jego mózg, chroniąc go przed gwałtownymi wstrząsami wywoływanymi każdym kolejnym krokiem. Pulsujące bicie serca niosło go ze sobą niczym wierny, basowy rytm. Ścięgna jego nóg przypominały napięte, brzęczące cięciwy… struny skrzypiec.

Czuł już woń ściganych zwierząt. Głód wzmacniał przeszywający go atawistyczny dreszcz. Robert identyfikował się z wybraną ofiarą.

W dziwny sposób poczuł spełnienie, którego nigdy dotąd nie zaznał. Był żywy.

Niemal nie zauważył, kiedy zaczął prześcigać jelenie, które padały na ziemię. Matki z młodymi spoglądały na niego z pełnym otępienia zaskoczeniem, gdy mijał je bez jednego spojrzenia. Robert dostrzegł swój cel i wyemitował prosty glif, by kazać pozostałym odprężyć się i odsunąć na bok, podczas gdy będzie ścigał wielkiego kozła biegnącego na czele stada.

Wybieram ciebie — pomyślał. — Przeżyłeś dobre życie. Przekazałeś swe geny. Twój gatunek już cię nie potrzebuje. Nie w tym stopniu, co ja.

Być może jego przodkowie rzeczywiście używali zmysłu empatycznego nieco częściej niż człowiek współczesny. Teraz Robert dostrzegł prawdziwe płynące z niego pożytki. Kennował rosnące przerażenie kozła, gdy — jeden za drugim — jego przegrzani towarzysze zaczęli zostawać z tyłu. Jeleń przyśpieszył rozpaczliwie i uciekł daleko do przodu. Potem jednak musiał odpocząć. Dyszał z wysiłkiem, starając się ochłodzić. Jego boki falowały, gdy obserwował zbliżającego się Roberta.

Spieniony, odwrócił się, by umykać dalej.

Teraz zostało już tylko ich dwóch.

Gimelhai gorzała. Robert parł naprzód.

W chwilę później, nie przerywając biegu, sięgnął lewą ręką do pasa i odpiął pochwę noża. Nawet po to narzędzie sięgnął z pewnym oporem. Do tego, by użyć go zamiast gołych rąk, skłoniła Roberta empatia z ofiarą oraz poczucie miłosierdzia.

W kilka godzin później, gdy w żołądku nie burczało mu już niecierpliwie, wyczuł pierwsze przebłyski wskazówki. Zaczął zmierzać na południowy-zachód, w kierunku, który — zgodnie z nadziejami Athacleny — miał go zaprowadzić do celu. Gdy zrobiło się później, osłonił dłonią oczy przed popołudniowym blaskiem. Potem zamknął je i sięgnął na zewnątrz innymi zmysłami.

Tak jest, coś znajdowało się wystarczająco blisko, by mógł to wykennować. Gdyby pomyślał o tym w sposób przenośny, mógłby stwierdzić, że ma to bardzo znajomy smak.

Ruszył naprzód truchtem, podążając za śladami, które pojawiały się i znikały — czasem chłodne i rozumne, a czasem równie dzikie jak kozioł, który tak niedawno podzielił się z Robertem swym życiem.

Gdy ślady stały się już całkiem wyraźne, młodzieniec znalazł się blisko rozległego gąszczu brzydkich, ciernistych krzewów. Wkrótce miał nadejść zachód słońca i nie było żadnego sposobu, by zdołał doścignąć stworzenie emanujące owe wibracje, nie w tym gęstym, sprawiającym ból podszyciu. Zresztą nie chciał „upolować” owej istoty. Chciał z nią porozmawiać.

Był pewien, że zdaje już ona sobie sprawę z jego obecności. Robert zatrzymał się. Ponownie zamknął oczy i wyrzucił przed siebie prosty glif. Pognał on na lewo, na prawo, po czym zagłębił się w roślinność. Rozległ się szelest.

Robert otworzył oczy. Dwie ciemne, lśniące kałuże zamrugały do niego w odpowiedzi.

— Dobra — powiedział cicho. — Proszę cię, wyjdź teraz. Lepiej będzie, jak porozmawiamy.

Nastała kolejna chwila wahania. Następnie z zarośli wyszedł, powłócząc nogami, długoręki szym, bardziej owłosiony niż większość, o gęstych brwiach i masywnej żuchwie. Był brudny i całkowicie nagi.

Robert nie wątpił, że niektóre z plam stanowiła zakrzepła krew nie pochodząca z drobnych zadrapań samego szyma.

Cóż, ostatecznie jesteśmy kuzynami. A na stepie wegetarianie nie żyją długo.

Gdy wyczuł, że włochaty szym z niechęcią spogląda mu w oczy, Robert odwrócił wzrok.

— Cześć, Jo-jo — powiedział cicho, ze szczerą delikatnością. — Przeszedłem długą drogę, by przekazać wiadomość twemu pracodawcy.



81. Athaclena

Klatka składała się z grubych, drewnianych listew połączonych drutem. Zwisała z gałęzi drzewa w osłoniętej dolinie, pod zawietrznym stokiem burzącego się wulkanu. Mimo to utrzymujące ją na miejscu liny odciągowe drżały od czasu do czasu pod wpływem porywów wichru, a sama klatka kołysała się.

Jej mieszkaniec — nagi, nie ogolony i wyglądem bardzo przypominający dzikusa — spoglądał z góry na Athaclenę z miną, która paliłaby nawet bez wypromieniowywanej przez niego odrazy. Tymbrimce wydawało się, że polanka przesiąknięta jest nienawiścią więźnia. Miała zamiar uczynić swą wizytę tak krótką, jak to tylko było możliwe.

— Sądziłam, że zechce się pan o tym dowiedzieć. Gubryjski triumwirat ogłosił protokolarny rozejm, zgodnie z Zasadami Wojny — powiedziała. — Obiekt ceremonialny jest teraz nietykalny i żadne siły zbrojne na Garthu nie mogą podejmować działań, chyba że w samoobronie.

Prathachulthorn splunął przez kraty.

— I co z tego? Gdybyśmy dokonali ataku zgodnie z moim planem, zdążylibyśmy przed terminem.

— Wydaje mi się to wątpliwe. Nawet najlepsze plany rzadko są wykonywane w sposób bezbłędny, zaś gdybyśmy byli zmuszeni do zatrzymania akcji w ostatniej chwili, wszystkie nasze tajemnice wyszłyby na jaw bez żadnego pożytku dla nas.

— To ty tak sądzisz — żachnął się Prathachulthorn. Athaclena potrząsnęła głową.

— Nie jest to jednak jedyny ani nawet najważniejszy powód — zmęczyło ją już bezowocne wyjaśnianie niuansów galaktycznej etykiety oficerowi piechoty morskiej, w jakiś jednak sposób znalazła w sobie wolę, by spróbować raz jeszcze. — Mówiłam to już panu, majorze. Jak wiadomo, podczas wojen często występują cykle tego, co wy ludzie niekiedy nazywacie „wet za wet”. Jedna strona karze drugą za ostatni afront, po czym druga strona dokonuje odwetu. Gdyby pozostawić to bez kontroli, mogłoby dojść do niekończącej się eskalacji! Już od dni Przodków rozwijano zasady, które pomagają powstrzymać podobne wymiany, zanim rozrosną się poza wszelkie granice.

Prathachulthorn zaklął.

— Cholera, sama przyznałaś, że nasz atak byłby legalny, gdybyśmy dokonali go w odpowiednim czasie! Skinęła głową.

— Być może byłby legalny. Mimo to jednak dobrze posłużyłby się nieprzyjacielowi, gdyż byłaby to ostatnia akcja przed nastaniem rozejmu!

— A co to za różnica?

Cierpliwie próbowała mu to wytłumaczyć.

— Gubru ogłosili rozejm w chwili, gdy ich siły wciąż mają przemożną przewagę, majorze. Jest to uważane za czyn honorowy. Można powiedzieć, że w ten sposób „zdobywają punkty”. Ich zyski uległyby jednak zwielokrotnieniu, gdyby postąpili tak natychmiast po poniesieniu strat. Gdyby okazali umiar i powstrzymali się od odwetu, byłby to akt wyrozumiałości. Przypadłby im zaszczyt…

— Ha! — Prathachulthorn roześmiał się. — Guzik by im to dało, jeśli ich ceremonialny obiekt ległby w gruzach!

Athaclena pochyliła głowę. Doprawdy nie miała na to czasu. Jeśli będzie go spędzać w tym rejonie zbyt wiele, porucznik McCue może zacząć podejrzewać, że tu właśnie trzyma się w ukryciu jej zaginionego dowódcę. Żołnierze piechoty morskiej dokonali już nalotu na kilka możliwych kryjówek.

— Skutek mógłby być taki, że Ziemia zostałaby zmuszona do sfinansowania budowy nowego obiektu — oznajmiła. Prathachulthorn wbił w nią wzrok.

— Ale… ale trwa wojna!

Skinęła głową, nie rozumiejąc go.

— No właśnie. Nie można pozwolić na wojnę bez reguł i potężnych neutralnych sił, które wymuszą ich przestrzeganie. Alternatywą byłoby barbarzyństwo.

Skwaszona mina mężczyzny była jedyną odpowiedzią.

— Poza tym zniszczenie obiektu sugerowałoby, że ludzie nie chcą, by ich podopiecznych osądzono i przetestowano celem promocji! W tej chwili to Gubru muszą płacić za ten rozejm uszczerbkiem na honorze. Wasz klan zyskał odrobinę statusu przez to, że jest pokrzywdzoną i nie pomszczoną stroną. Ten skrawek poprawności może się okazać decydujący podczas nadchodzących dni.

Prathachulthorn zmarszczył brwi. Przez chwilę wydawało się, że się koncentruje, jak gdyby wątek jej logiki wisiał niemal w jego zasięgu. Poczuła, jak jego uwaga zamigotała, gdy spróbował… wkrótce jednak to znikło. Major skrzywił twarz i ponownie splunął.

— Co za kupa pierdoł. Pokaż mi zabite ptaki. To jest waluta, którą potrafię liczyć. Zgromadź ich tyle, żeby sięgały do tej klatki, ambasadorska córeczko, a może, ale tylko może, daruję ci życie, kiedy wreszcie się stąd wydostanę.

Athaclena zadrżała. Wiedziała, jak jałowe były próby utrzymania w zamknięciu kogoś takiego, jak ten człowiek. Powinno się go trzymać pod narkozą. Powinno się go zabić. Nie potrafiła się jednak zdobyć na uczynienie żadnej z tych rzeczy ani też na dalsze zaszkodzenie losowi szymów zamieszanych w jej spisek przez wplątanie ich w podobne zbrodnie.

— Życzę dobrego dnia, majorze — powiedziała i odwróciła się, by odejść.

Nie krzyczał, gdy się oddalała. W pewnym sensie fakt, że używał gróźb tak oszczędnie, sprawiał, że te nieliczne, które padały, brzmiały tym groźniej i wiarygodniej.

Ruszyła naprzód ukrytą ścieżką prowadzącą z sekretnej polany ponad grzbietem góry, obok ciepłych źródeł, które syczały i parowały niepewnie. Na szczycie grani Athaclena musiała wciągnąć witki, by uchronić je przed sponiewieraniem przez jesienny wiatr. Na niebie widać było niewiele obłoków, lecz w powietrzu wisiała mgiełka wywodząca się z pyłu nawiewanego z odległych pustyń.

Natknęła się na zwisający z pobliskiej gałęzi spadochronopodobny latawiec będący zarazem strąkiem z zarodnikami. Wiatr przyniósł go tu z jakiegoś pola bluszczu talerzowego. Jesienny wysiew trwał już na całego. Na szczęście zaczął się na dobre wcześniej niż dwa dni temu, gdy Gubru ogłosili swój rozejm. Ten fakt mógł się okazać naprawdę bardzo istotny.

Dzisiejszy dzień wydawał się jej osobliwy, w większym stopniu niż jakikolwiek od czasu owej nocy straszliwych snów, na krótko zanim wspięła się na tę górę, by stoczyć bój z okrutnym dziedzictwem swych rodziców.

Być może Gubru znowu rozgrzewają swój hiperprzestrzenny bocznik.

Dowiedziała się, że atak koszmarów sennych, jaki przeżyła owej fatalnej nocy, zbiegł się z pierwszą próbą nowego, olbrzymiego urządzenia najeźdźców. Ich eksperymenty wyemitowały we wszystkich kierunkach fale nieprzydzielonego prawdopodobieństwa i ci, którzy posiadali wrażliwość parapsychiczną, meldowali o dziwacznej mieszance śmiertelnego lęku i wesołości.

Tego rodzaju błąd nie pasował do z reguły skrupulatnych Gubru. Wyglądało na to, że potwierdza to raport Fibena Bolgera mówiący, że nieprzyjaciel ma poważne problemy z przywództwem.

Czy to dlatego tutsunucann zapadło się tak nagle i gwałtownie tego wieczoru? Czy to cała ta pozostająca na swobodzie energia była odpowiedzialna za straszliwą moc jej kontaktu s’ustm’thoon z Uthacalthingiem?

Czy ten i następne testy owych potężnych silników mogły tłumaczyć, dlaczego goryle zaczęły się zachowywać tak bardzo dziwnie?

Athaclena wiedziała na pewno tylko jedno — to, że czuła zdenerwowanie i lęk.

Wkrótce — pomyślała. — Wszystko wkrótce osiągnie punkt kulminacyjny.

Pokonała już połowę drogi do swego namiotu, gdy z lasu wypadła para zdyszanych szymów gnających ku niej w górę ścieżki.

— Miss… miss… — wydyszał jeden z nich. Drugi trzymał się za bok, sapiąc głośno.

Początkowy odczyt ich paniki wywołał u niej krótki wypływ hormonów, który zmniejszył się nieco dopiero wtedy, gdy prześledziła powody ich strachu i wykennowała, że nie wywołał go atak nieprzyjaciela. Coś innego wystraszyło je tak, że na wpół odebrało im rozum.

— Miss Ath… Athacleno — wydyszał pierwszy szym. — Musi pani szybko tam pójść!

— O co chodzi, Petri? Co się dzieje? Szym przełknął ślinę.

— To gorki. Nie możemy już nad nimi zapanować! No tak — pomyślała. Już od ponad tygodnia niska, atonalna muzyka goryli doprowadzała ich szymskich strażników do paroksyzmów.

— Co robią tym razem?

— Odchodzą! — zajęczał drugi z posłańców płaczliwym tonem. Athaclena mrugnęła.

— Co powiedziałeś?

Brązowe oczy Petriego pełne były oszołomienia.

— Odchodzą. Po prostu wstały i sobie poszły! Skierowały się w stronę Sindu i wygląda na to, że nie możemy zrobić nic, by je powstrzymać!



82. Uthacalthing

Tempo ich posuwania się w stronę gór spadło ostatnio wyraźnie. Kault zdawał się spędzać coraz więcej czasu nad wykonanymi przez siebie prowizorycznymi instrumentami… oraz na sporach ze swym tymbrimskim towarzyszem.

Jak szybko zmieniła się sytuacja — pomyślał Uthacalthing. Pracował długo i ciężko, by przywieść Kaulta do tego gorączkowego stopnia podejrzliwości i podniecenia. Teraz łapał się na tym, że miło wspominał ich dawne, spokojne koleżeństwo — długie, leniwe dni wypełnione plotkami i wspomnieniami oraz wspólnotą losu wygnańców — jakkolwiek frustrujące wydawało się ono wówczas.

Rzecz jasna, Uthacalthing był jeszcze wtedy kompletny i potrafił patrzeć na świat oczyma Tymbrimczyka, poprzez łagodzący welon kapryśnej fantazji.

A teraz? Wiedział, że inni członkowie jego gatunku już przedtem uważali go za ponurego i poważnego. Teraz jednak z pewnością uznają go za kalekę, dla którego być może najlepszym wyjściem byłaby śmierć.

Zbyt wiele mi odebrano — pomyślał, podczas gdy Kault mruczał coś do siebie w narożniku ich schronienia. Na zewnątrz mocne podmuchy wiatru poruszały trawami sawanny. Światło księżyców muskało długie grzbiety wzgórz przypominające ospałe fale oceanu, zastygłe w samym środku szalejącego sztormu.

Czy naprawdę musiała zabrać tak dużo? — zastanowił się, choć nie był właściwie w stanie czuć zbyt wiele ani wzbudzić w sobie zainteresowania.

Rzecz jasna, Athaclena niezbyt dobrze wiedziała, co robi tej nocy, gdy poczuwszy taką potrzebę zdecydowała się powołać na ślubowanie, które złożyli jej rodzice. S’ustm’thoon nie było czymś, czego można się było nauczyć. Krok tak drastyczny i tak rzadko stosowany nie mógł być odpowiednio opisany przez naukę. Ponadto z samej swej natury s’ustm’thoon było czymś, co można zrobić tylko raz w życiu.

Zresztą teraz, gdy to wspominał, Uthacalthing zwrócił uwagę na coś, czego wówczas nie zauważył.

Owego wieczoru panowało wielkie napięcie. Już wiele godzin wcześniej wyczuwał niepokojące fale energii, jak gdyby widmowe półglify o olbrzymiej mocy uderzały, pulsując, o góry. Być może tłumaczyło to, dlaczego zew jego córki miał tak wielką siłę. Czerpała ją z jakiegoś zewnętrznego źródła!

Przypomniał też sobie coś jeszcze. Podczas burzy sustmthoon wywołanej przez Athaclenę nie wszystko, co z niego wyrwano, powędrowało do niej!

Dziwne, że nie pomyślał o tym aż do tej chwili. Teraz jednak Uthacalthingowi wydawało się, że przypomina sobie niejasno, iż część jego esencji przemknęło obok Athacleny i poleciała dalej. Nie potrafił jednak nawet sobie wyobrazić, dokąd mogłyby zmierzać. Być może do źródła tych energii, które wyczuł wcześniej. A może…

Był zbyt zmęczony, by tworzyć racjonalne teorie.

Kto wie? Może ściągnęli je do siebie Garthianie.

Był to kiepski żart, niewart nawet słabego uśmiechu. Mimo to ta ironia podniosła go na duchu. Przekonała go, że nie utracił absolutnie wszystkiego.

— Jestem już o tym przekonany, Uthacalthing — głos Kaulta był cichy i brzmiał pewnie. Thennanianin odwrócił się, by spojrzeć na niego. Odłożył instrument, który skonstruował z przypadkowych elementów z rozbitej szalupy.

— Przekonany o czym, kolego?

— O tym, że podejrzenia żywione niezależnie od siebie przez nas obu skupiają się na prawdopodobnym fakcie! Popatrz. Dane, które mi pokazałeś — twoje prywatne szpule dotyczące owych „Garthian” — pozwoliły mi nastawić mój dekoder tak, że jest dla mnie teraz oczywiste, iż odnalazłem rezonans, którego szukałem.

— Naprawdę? — Uthacalthing nie wiedział, co o tym sądzić. Nigdy się nie spodziewał, że Kault rzeczywiście znajdzie potwierdzenie faktu istnienia mitycznych zwierząt.

— Wiem, co cię niepokoi, mój przyjacielu — ciągnął Kault, unosząc w górę jedną ze swych masywnych, pokrytych skórzastymi płytami rąk. — Obawiasz się, że moje eksperymenty zwrócą na nas uwagę Gubru. Nie lękaj się. Używam bardzo wąskiego pasma i odbijam moją wiązkę od bliższego księżyca. Jest nadzwyczaj nieprawdopodobne, by byli w stanie zlokalizować źródło moich słabiutkich impulsów.

— Ale… — Uthacalthing potrząsnął głową. — Czego szukasz? Kault sapnął przez szczeliny oddechowe.

— Pewnego typu rezonansu mózgowego. To dość specjalistyczna sprawa. Wiąże się to z czymś, co wyczytałem o owych Garthianach na twoich taśmach — ciągnął. — Nieliczne dane, jakie posiadałeś, zdawały się wskazywać, że te przedrozumne istoty mogą mieć mózgi nie różniące się zbytnio od posiadanych przez Ziemian czy Tymbrimczyków.

Uthacalthing zdumiewał się tym, że Kault użył jego fałszywych danych z podobną skwapliwością i entuzjazmem. Jego poprzednia osobowość byłaby zachwycona.

— I co? — zapytał.

— No więc… zobaczymy, czy potrafię to wyjaśnić za pomocą przykładu. Weźmy ludzi…

Proszę bardzo — pomyślał Uthacalthing bez większego przejęcia, raczej z przyzwyczajenia.

— …Ziemianie reprezentują jedną z wielu dróg, jakimi można podążać, by wreszcie osiągnąć inteligencję. Ich metoda polegała na użyciu dwóch mózgów, które następnie stały się jednym.

Uthacalthing mrugnął. Jego umysł pracował bardzo leniwie.

— Czy… czy mówisz o fakcie, ze ich mózgi składają się z dwóch częściowo od siebie niezależnych półkul?

— Tak jest. Ponadto, choć te połówki są do siebie podobne i w pewnych sprawach nadmiarowe, w innych dzielą pomiędzy siebie zadania. Ten podział jest jeszcze wyraźniejszy u ich podopiecznych, neodelfinów. Zanim przybyli tu Gubru, studiowałem dane dotyczące neoszympansów, które pod wieloma względami są podobne do swych opiekunów. Jedną z rzeczy, których ludzie musieli dokonać we wczesnej fazie swego programu Wspomagania, było znalezienie sposobów na połączenie funkcji dwóch połówek mózgów przedrozumnych szympansów w jedną, sprawnie funkcjonującą świadomość. Dopóki tego nie dokonano, neoszympansy cierpiały z powodu czegoś, co nazywa się „dwukomorowością”…

Kault nie przestawał mówić, pozwalając, by jego żargon stawał się stopniowo coraz bardziej specjalistyczny. Wreszcie Uthacalthing całkowicie stracił wątek. Wydawało się, że arkana funkcji mózgowych wypełniły ich schronienie niczym gęsty dym. Tymbrimczyk czuł niemal pokusę, by ukształtować glif dla dania wyrazu swej nudzie, brakowało mu jednak energii, by choćby poruszyć witkami.

— …tak więc ten rezonans zdaje się wskazywać, że w zasięgu mojego instrumentu faktycznie znajdują się dwukomorowe umysły!

No tak — pomyślał Uthacalthing. Jeszcze w Port Helenia, w czasie gdy wciąż był sprytnym twórcą skomplikowanych spisków, podejrzewał, że Kault może się wykazać podobną zaradnością. Był to jeden z powodów, dla których wybrał sobie na wspólnika atawistycznego szyma. Thennanianin zapewne odbierał impulsy pochodzące od biednego Jo-Jo, którego cofnięty w rozwoju mózg pod wieloma względami przypominał mózgi pozostawionych odłogiem, nie wspomożonych szympansów sprzed stuleci. Niewątpliwie Jo-Jo zachował nieco owej „dwukomorowości”, o której mówił Kault.

Wreszcie Thennanianin zakończył.

— Jestem więc niemal całkowicie przekonany, na podstawie dowodów zebranych przez ciebie i przeze mnie, że nie możemy już dłużej zwlekać. Musimy w jakiś sposób dostać się do międzygwiezdnego komunikatora i zrobić z niego użytek!

— Jak zamierzasz tego dokonać? — zapytał Uthacalthing z umiarkowaną ciekawością.

Szczeliny oddechowe Kaulta zatętniły w widocznym, rzadkim u niego podnieceniu.

— Być może uda nam się przedostać ukradkiem czy za pomocą blefu bądź też przedrzeć się siłą do Planetarnej Filii Biblioteki, poprosić o azyl, a potem odwołać się do wszystkich priorytetów pod pięćdziesięcioma słońcami Thennanu. Być może znajdzie się inny sposób. Nie dbam o to, choćby nawet trzeba było ukraść gubryjski gwiazdolot. Musimy w jakiś sposób przekazać tę wieść mojemu klanowi!

Czy była to ta sama istota, która tak gorąco pragnęła ulotnić się z Port Helenia przed przybyciem najeźdźców? Kault sprawiał zewnętrznie wrażenie równie zmienionego, jak Uthacalthing czuł się zmieniony wewnętrznie. Entuzjazm Thennanianina przypominał gorący płomień, podczas gdy jego towarzysz musiał z uwagą rozniecać swój.

— Chcesz uzyskać prawa do tych przedrozumnych istot, zanim zdołają uczynić to Gubru? — zapytał.

— Tak jest. I czemu nie? By uratować je przed tak straszliwymi opiekunami, gotów byłbym poświęcić życie! Może zachodzić potrzeba wielkiego pośpiechu. Jeśli to, co podsłuchaliśmy na naszym odbiorniku, jest prawdą, emisariusze z Instytutów mogą już być w drodze na Garth. Sądzę, że Gubru planują coś wielkiego. Być może dokonali tego samego odkrycia. Musimy działać szybko, byśmy się nie spóźnili!

Uthacalthing skinął głową.

— Jeszcze jedno pytanie, znakomity kolego — przerwał na chwilę. — Dlaczego miałbym ci pomóc?

Kault westchnął z dźwiękiem przywodzącym na myśl przedziurawiony balon. Grzebień na jego grzbiecie opadł szybko. Spojrzał na Uthacalthinga z miną tak pełną emocji, jakiej żaden Tymbrimczyk nie widział jeszcze na twarzy ponurych Thennanian.

— Byłoby to bardzo korzystne dla tych przedrozumnych istot — wysyczał. — Ich los byłby znacznie szczęśliwszy.

— Być może. To dyskusyjne. Czy to jednak wszystko? Czy liczysz wyłącznie na mój altruizm?

— Eee. Hmm — na zewnątrz Kault sprawiał wrażenie oburzonego, że prosi się go o coś więcej. Niemniej jednak, czy rzeczywiście mógł być zaskoczony? Ostatecznie był dyplomatą i rozumiał, że najlepsze i najpewniejsze układy opierają się na otwarcie wyrażonych interesach. — To by… To by bardzo pomogło mojemu stronnictwu, gdybym zdobył podobny skarb. Zapewne przejęlibyśmy władzę — zasugerował.

— Niewielka poprawa w stosunku do tego, czego nie da się znieść, nie jest wystarczającym powodem do wpadania w podniecenie — Uthacalthing potrząsnął głową. — Nadal nie wyjaśniłeś mi, dlaczego nie miałbym zgłosić pretensji w imieniu własnego klanu. Badałem te pogłoski jeszcze przed tobą. My, Tymbrimczycy, bylibyśmy znakomitymi opiekunami dla tych stworzeń.

— Wy! Wy… K’ph mimpher’rrengi?

Zwrot ten oznaczał w przybliżonym tłumaczeniu „młodociani przestępcy”. Prawie wystarczyło to, by Uthacalthing uśmiechnął się ponownie. Kault przesunął się, skrępowany. Widać było, że z wysiłkiem zachowuje dyplomatyczny spokój.

— Wam, Tymbrimczykom, brak siły, potęgi niezbędnej do wsparcia podobnych pretensji — mruknął.

Nareszcie — pomyślał Uthacalthing. — Prawda.

W czasach takich jak te, w warunkach równie niejasnych jak panujące obecnie, potrzeba będzie czegoś więcej niż zwykłe pierwszeństwo zgłoszenia, by rozstrzygnąć sprawę adopcji przedrozumnego gatunku. Instytut Wspomagania zupełnie oficjalnie weźmie pod uwagę wiele innych czynników. Ludzie znali szczególnie adekwatne powiedzenie. „Szczęśliwy, kto posiada”. Z pewnością miało ono zastosowanie do tej sytuacji.

— Tak więc wracamy do pytania numer jeden — Uthacalthing skinął głową. — Jeśli ani my Tymbrimczycy, ani Terranie nie możemy zdobyć Garthian dla siebie, dlaczego mielibyśmy pomóc ich dostać akurat wam?

Kault kołysał się z boku na bok, jak gdyby próbował zsunąć się z gorącego siedzenia. Jego cierpienie było rażąco oczywiste, podobnie jak jego desperacja. Wreszcie wygarnął:

— Mogę z niemal całkowitą pewnością zagwarantować zaprzestanie wszelkich działań wojennych prowadzonych przez mój klan przeciwko twojemu.

— To za mało — odpowiedział szybko Uthacalthing.

— Czegóż więcej mógłbyś ode mnie żądać! — wybuchnął Kault.

— Prawdziwego sojuszu. Obietnicy thennańskiej pomocy przeciwko tym, którzy oblegają w tej chwili Tymbrim.

— Ale…

— Ponadto gwarancja musi być wiążąca. Z góry. Obowiązująca bez względu na to, czy te twoje przedrozumne istoty faktycznie istnieją.

Kault zająknął się.

— Nie możesz oczekiwać…

— Och, ależ mogę. Dlaczego miałbym uwierzyć w owych „Garthian”. Dla mnie byli oni jedynie intrygującą pogłoską. Nigdy ci nie powiedziałem, że wierzę w ich istnienie. A ty chcesz, żebym ryzykował życiem, by umożliwić ci dotarcie do nadajnika! Dlaczego miałbym to uczynić bez gwarancji, że przyniesie to korzyść mojemu ludowi?

— To… to niesłychane!

— Niemniej tego właśnie żądam. Możesz się zgodzić lub nie. Przez chwilę Uthacalthing miał przyprawiające o dreszcz podejrzenie, że za chwilę stanie się świadkiem nieoczekiwanego. Wyglądało na to, że Kault może stracić panowanie nad sobą… może naprawdę dopuścić się aktu przemocy. Na widok jego masywnych pięści, zaciskających się i rozluźniających szybko, Uthacalthing poczuł, że jego krew wzburzyła się pod wpływem przekształcających enzymów. Przypływ nerwowego strachu sprawił, że poczuł się bardziej pełen życia, niż miało to miejsce od wielu dni.

— Stanie… stanie się, jak żądasz — warknął wreszcie Kault.

— Dobrze — Uthacalthing westchnął i rozluźnił się. Wyciągnął swą studnię danych. — Ustalmy wspólnie, jak mamy sformułować kontrakt.

Ponad godzinę zajęło im ubranie tego w odpowiednie słowa. Gdy już skończyli i gdy złożyli podpisy pod obiema kopiami na znak potwierdzenia, Uthacalthing wręczył Kaultowi jedną kapsułkę z nagraniem, a drugą zachował dla siebie.

To zdumiewające — pomyślał w owej chwili. Przygotowywał plany i spiski celem doprowadzenia do tego dnia. Była to druga część jego wspaniałego żartu, który wreszcie się wypełnił. Już oszukanie Gubru było czymś cudownym. To jednak wydawało się wprost niewiarygodne.

Mimo to Uthacalthing czuł wówczas raczej odrętwienie niż triumf. Nie cieszyła go myśl o oczekującej ich wspinaczce i o szaleńczym wyścigu pomiędzy wyniosłymi turniami Mulunu, po którym miała nastąpić desperacka próba, mogąca niewątpliwie doprowadzić jedynie do tego, że obaj zginą ramię przy ramieniu.

— Rzecz jasna, zdajesz sobie sprawę, Uthacalthing, że mój lud nie wypełni tej umowy, o ile okaże się, że byłem w błędzie. Jeśli Garthianie jednak nie istnieją, Thennanianie wyprą się mnie. Zapłacą dyplomatyczną kaucję, by wykupić ten kontrakt, a ja będę skończony.

Uthacalthing nie patrzył na Kaulta. To był z pewnością kolejny powód, dla którego odczuwał pełną przygnębienia obojętność.

Wielkiemu dowcipnisiowi powinno być obce poczucie winy — powiedział sam do siebie. — Być może spędziłem zbyt wiele czasu pomiędzy ludźmi.

Cisza ciągnęła się jeszcze przez długą chwilę. Każdy z nich pogrążył się we własnych rozmyślaniach.

Rzecz jasna, rodacy wyprą się Kaulta. Thennanianie z pewnością nie dadzą wciągnąć się w sojusz czy nawet nie zawrą pokoju z porozumieniem ziemsko-tymbrimskim. Uthacalthing liczył jedynie na to, że posieje zamieszanie w szeregach nieprzyjaciela. Gdyby Kault jakimś cudem zdołał wysłać swą wiadomość i naprawdę ściągnąć thennańskie armady do tego zapadłego układu, dwóch wielkich wrogów jego rasy zostałoby wciągniętych w walkę, która zużyłaby ich siły… walkę o nic. O nie istniejący gatunek. O duchy stworzeń wymordowanych pięćdziesiąt tysięcy lat temu.

Cóż za wspaniały żart! Powinienem czuć się szczęśliwy. Podekscytowany.

Co smutniejsze, wiedział, że nie może nawet winić s’ustni’thoon za swą niezłomność czerpania przyjemności z tego, co się stało. Nie było winą Athacleny, że nie opuszczało go to uczucie… uczucie, że przed chwilą zdradził przyjaciela.

Nieważne — pocieszał się Uthacalthing. — Prawdopodobnie i tak nic z tego nie wyjdzie. Żeby Kault dostał się do takiego nadajnika, jakiego mu potrzeba, musiałoby dojść do jeszcze siedmiu cudów, z których każdy byłby większy od poprzedniego.

Wydawało się sprawiedliwe, że zapewne zginą razem bez pożytku, podejmując tę próbę.

W swym smutku Uthacalthing odnalazł energię, by unieść lekko witki. Ukształtował prosty glif żalu i uniósł głowę, by spojrzeć na Kaulta.

Miał właśnie przemówić, gdy nagle wydarzyło się coś bardzo zaskakującego. Wyczuł jestestwo przemykające obok niego poprzez noc. Poderwał się, lecz zaledwie się zjawiło, zdążyło już zniknąć.

Czy mi się wydawało? Czy tracę zmysły?

Nagle wróciło! Tymbrimczyk wciągnął powietrze z zaskoczenia. Kennował to coś, gdy okrążało namiot zacieśniającą się spiralą, aż wreszcie zaczęło się ocierać o krawędzie jego wciągniętej aury. Podniósł wzrok, próbując dostrzec coś, co wirowało tuż za granicą ich schronienia.

Co ja robię? Chcę zobaczyć glif?

Zamknął oczy i pozwolił nie-rzeczy zbliżyć się. Rozpoczął kennowanie.

— Puyr’iturumbul! — krzyknął. Kault odwrócił się nagle.

— Co to, mój przyjacielu? Co…

Uthacalthing jednak podniósł się i jak pociągnięty za sznurki wyszedł na zewnątrz, w chłodną noc.

Gdy zaczął węszyć, wiatr przyniósł do jego nozdrzy zapachy. Używał wszystkich zmysłów, by zorientować się w nieprzeniknionej ciemności.

— Gdzie jesteś? — zawołał. — Kto tam?

Dwie postacie weszły w plamę słabego światła księżyców.

A więc to prawda! — pomyślał Uthacalthing. Człowiek odnalazł go za pomocą komunikatu empatycznego nadanego tak zręcznie, że mógłby pochodzić od młodego Tymbrimczyka.

I nie był to koniec niespodzianek. Uthacalthing spojrzał pobieżnie na wysokiego, opalonego na brąz, brodatego wojownika, który wyglądał całkiem jak jeden z bohaterów owych przedkontaktowych ziemskich, barbarzyńskich epopei — i wydał z siebie kolejny okrzyk zdumienia, gdy nagle rozpoznał Roberta Oneagle’a, uważanego za playboya syna Koordynatora Planetarnego.

— Dobry wieczór panu — odezwał się Robert, który zatrzymał się w odległości kilku metrów i pokłonił mu się.

Stojący tuż za człowiekiem neoszympans, Jo-Jo, ściskał się nerwowo za ręce. To z pewnością nie było w zgodzie z pierwotnym planem. Nie spoglądał w oczy Uthacalthingowi.

— V’hooman’ph? Idatess! — zawołał Kault w szóstym galaktycznym. — Uthacalthing, co robi tu ten człowiek?

Robert pokłonił się po raz drugi. Wymawiając starannie słowa, pozdrowił formalnie obu dyplomatów, wymieniając pełne nazwy ich gatunków, po czym ciągnął dalej w siódmym galaktycznym.

— Pokonałem długą drogę, czcigodne, szlachetne istoty, celem zaproszenia was na przyjęcie.



83. Fiben

— Spokój, Tycho, spokój!

Cierpliwe z reguły zwierzę wierzgało i szarpało wodze. Fiben, który nigdy nie był zbyt dobrym jeźdźcem, musiał zsiąść pośpiesznie i złapać je za kantar.

— No już. Spokojnie — przemawiał łagodnym tonem. — To tylko kolejny transportowiec. Słyszeliśmy je przez cały dzień. Zaraz odleci.

Zgodnie z jego obietnicą przenikliwy gwizd ucichł, gdy latająca maszyna przemknęła szybko nad ich głowami i zniknęła za pobliskimi drzewami, kierując się w stronę Port Helenia.

Wiele się zmieniło od czasu, gdy Fiben po raz pierwszy wędrował tą drogą, zaledwie kilka tygodni po inwazji. Wtedy posuwał się w świetle słońca ruchliwą szosą otoczoną zielonymi kolorami wiosny. Teraz, gdy mijał dolinę, w której widać było wszystkie wczesne symptomy surowej zimy, czuł dmący mu w plecy, wyjący wiatr. Z połowy drzew opadły już liście, które gromadziły się w stertach na łąkach i dróżkach. W sadach nie było owoców, a na bocznych drogach nie obserwowało się ruchu.

To znaczy mchu naziemnego. W górze rój transportowców wydawał się krążyć nieprzerwanie. Grawitory drażniły jego nerwy obwodowe, gdy gubryjskie maszyny śmigały ponad nim. W pierwszych kilku przypadkach włosy stanęły mu dęba nie tylko z powodu emitowanych przez pojazdy pulsujących pól. Spodziewał się, że go zatrzymają, sprawdzą, a być może natychmiast zastrzelą.

W rzeczywistości jednak Galaktowie ignorowali go całkowicie. Najwyraźniej nie raczyli odróżniać jednego samotnego szyma od innych, które wysłano, by pomogły przy żniwach bądź też od specjalistów na nowo obsadzających nieliczne z ekologicznych stacji.

Fiben rozmawiał z kilkoma spośród tych ostatnich. Często byli to jego dawni znajomi. Opowiedzieli mu, że dali parol w zamian za wolność i niewielkie wsparcie przy wznowieniu ich obowiązków, Rzecz jasna nie było teraz zbyt wiele roboty, gdyż zbliżała się zima. Przynajmniej jednak wznowiono program i Gubru sprawiali wrażenie, że całkiem ich zadowala pozostawienie szymów samym sobie, by wykonywały swe zadania.

Najeźdźcy, w rzeczy samej, byli zaabsorbowani czymś innym. Wydawało się, że prawdziwe ognisko aktywności Galaktów usytuowane jest w kierunku południowo-zachodnim, bliżej kosmoportu.

I obiektu ceremonialnego — powtórzył w myśli Fiben. Nie wiedział, co właściwie zamierza zrobić w nieprawdopodobnym przypadku, jeśli naprawdę udałoby mu się dotrzeć do miasta. Co by się stało, gdyby po prostu pomaszerował do odrapanego budynku, który uprzednio był jego więzieniem? Czy Suzeren Poprawności przyjąłby go z powrotem?

A Gailet?

Czy w ogóle by tam była?

Minął kilka zakutanych w płaszcze szymów, które niesystematycznie grzebały w ściernisku świeżo skoszonego pola. Nie pozdrowiły go. Fiben zresztą spodziewał się tego po nich. Zbiór pokłosia był robotą z reguły przydzielaną najnędzniejszemu rodzajowi nadzorowanych. Niemniej czuł na sobie ich wzrok, gdy prowadził Tycho stępa w kierunku Port Helenia. Kiedy zwierzę uspokoiło się już nieco, Fiben wdrapał się z powrotem na siodło.

Zastanawiał się, czy by nie spróbować wrócić do Port Helenia tą samą drogą, którą go opuścił — nocą przez mur. Ostatecznie, jeśli udało się to raz, dlaczego nie miałoby się udać po raz drugi? Nadto nie miał ochoty na spotkanie z członkami świty Suzerena Kosztów i Rozwagi.

Było to kuszące, z jakiegoś jednak względu Fiben doszedł do wniosku, że raz mogło sprzyjać mu szczęście, lecz podjęcie takiej próby po raz drugi byłoby czystą głupotą.

Zresztą dokonano wyboru za niego. Gdy wyszedł zza zakrętu, ujrzał prosto przed oczyma gubryjski posterunek strażniczy. Dwa roboty bojowe zaawansowanego typu zawirowały i zogniskowały się na nim.

— Grunt to spokój, chłopaki — powiedział Fiben, zwracając się raczę) do siebie niż do nich. Gdyby były zaprogramowane, by natychmiast otwierać ogień, w ogóle nie zdołałby ich zobaczyć.

Przed bunkrem stał przysadzisty pancerny poduszkowiec wsparty na klocach. Wystawały spod niego dwie pary stóp o trzech palcach. Nie potrzeba było zbyt wielkiej znajomości trzeciego galaktycznego, by stwierdzić, że wyćwierkane mruknięcia wyrażają frustrację. Gdy roboty zagwizdały ostrzegawczo, spod poduszkowca dobiegł nagły łoskot, po którym nastąpiło pełne oburzenia skrzeknięcie.

Wkrótce z mroku wychynęły dwa zakrzywione dzioby. Żółte, nie mrugające oczy spojrzały na niego. Jeden z zszarganych Gubru potarł swą wymiętą kryzę.

Fiben zacisnął wargi, by powstrzymać uśmiech. Zsiadł z konia i ruszył naprzód, aż wreszcie znalazł się na jednej linii z bunkrem. Zdziwiło go, że ani nieziemniacy, ani maszyny nie przemówili do niego.

Zatrzymał się przed dwoma Gubru i pokłonił nisko.

Ptaszyska popatrzyły na siebie i zaświergotały z poirytowaniem.

Ze strony jednego z nich dobiegło coś, co brzmiało jak zrezygnowany jęk. Żołnierze Szponu wyszli spod zepsutej maszyny i stanęli na nogach. Obaj odwzajemnili się bardzo płytkim, lecz zauważalnym ukłonem.

Cisza przeciągła się.

Jeden z Gubru wydał z siebie kolejne, słabe, gwiżdżące westchnienie i strzepnął piasek ze swych piór. Drugi po prostu gapił siei na Fibena.

Co teraz? — zastanawiał się ten. Czego od niego oczekiwano? Palce u nóg go swędziały.

Pokłonił się ponownie, po czym — z suchością w ustach — cofnął się i ujął wodze. Udając nonszalancję, ruszył w stronę ciemnego ogrodzenia otaczającego Port Helenia, widocznego już w odległości tylko kilometra przed nim.

Tycho zarżał, machnął ogonem i wypuścił z siebie woniejący trzask.

Tycho, proszę cię! — pomyślał Fiben. Gdy zakręt wreszcie zasłonił go przed oczyma Gubru, osunął się na ziemię. Siedział tak i dygotał przez kilka chwil.

— Cóż — powiedział wreszcie. — Myślę, że jednak naprawdę mamy rozejm.

W porównaniu z tym, minięcie posterunku strażniczego przy wejściu do miasta mogło się wydać drobnostką. Fibenowi autentycznie sprawiło przyjemność, gdy zmusił Żołnierzy Szponu do odwzajemnienia ukłonu. Pamiętał co nieco z tego, czego Gailet uczyła go o galaktycznym protokole. Wyduszenie niechętnego pokłonu od należących do klasy podopiecznych Kwackoo miało kluczowe znaczenie. Zdobycie go od Gubru było wprost zachwycające.

Oznaczało to też z pewnością, że Suzeren Poprawności wciąż się trzyma. Nie poddał się jeszcze.

Fiben pozostawiał za sobą szeregi zdumionych szymów, gdy popędził Tycho galopem przez zaułki Port Helenia. Jeden czy dwa z nich krzyknęły coś do niego, w tej chwili jednak Fiben myślał tylko o tym, by gnać w stronę miejsca, gdzie był uprzednio uwięziony.

Gdy jednak dotarł na miejsce, stwierdził, że żelazna brama jest otwarta i niestrzeżona. Kule obserwacyjne zniknęły z kamiennego muru. Zostawił Tycho, by pasł się w zaniedbanym ogrodzie, i odtrącił na bok parę wiotkich spadochronów bluszczu talerzowego, które tworzyły girlandę w otwartym wejściu.

— Gailet! — krzyknął.

Pełniący funkcję strażników nadzorowani również zniknęli. Kłęby kurzu i skrawki papieru wpadły do środka przez otwarte drzwi i pofrunęły wzdłuż korytarza. Gdy dotarł do pomieszczenia, które ongiś dzielił z Gailet, zatrzymał się i wybałuszył oczy.

Panował w nim chaos.

Większość mebli była jeszcze na miejscu, lecz drogi system nagłaśniający oraz holościankę zerwano. Niewątpliwie zabrali je ze sobą odchodzący nadzorowani. Z drugiej strony Fiben dostrzegł, że jego studnia danych stoi tam, gdzie ją zostawił owej pamiętnej nocy.

Gailet zniknęła.

Zajrzał do szafki. Większość z ich ubrań nadal tam wisiała. Najwyraźniej Gailet nie spakowała się. Wziął w ręce ceremonialną szatę, którą otrzymał od personelu suzerena. Jedwabisty materiał wydawał się pod jego palcami niemal tak gładki, jak szkło.

Szaty Gailet nie było.

— Och, Goodall — jęknął Fiben. Odwrócił się błyskawicznie i pognał wzdłuż korytarza. Zajęło mu tylko sekundę, by wskoczyć na siodło, lecz pasący się Tycho zaledwie podniósł głowę. Fiben musiał kopać go i wrzeszczeć, zanim zwierzę zaczęło choć w części rozumieć, jak nagła jest sytuacja. Z żółtym słonecznikiem wciąż zwisającym z pyska, koń odwrócił się i wypadł przez bramę z powrotem na ulicę. Gdy już się tam znalazł, opuścił głowę i zaczął ochoczo nabierać pędu.

Był to niezły widok, gdy tak galopowali po milczących, niemal pustych ulicach, z szatą i kwiatem powiewającymi na wietrze niczym sztandary. Jednakże tylko nieliczni obserwowali ich szaloną jazdę, zanim wreszcie zbliżyli się do zatłoczonych nabrzeży.

Wydawało się, że zebrały się tam niemal wszystkie szymy z miasta. Roiły się wzdłuż brzegu — kipiąca masa brązowych, przysadzistych ciał odzianych w jesienne parki. Ich głowy falowały zupełnie jak wody zatoki tuż za nimi. Inne szymy wychylały się niebezpiecznie z dachów, a niektóre nawet zwisały uczepione rynien.

Całe szczęście, że Fiben nie przybył na piechotę. Tycho służył mu naprawdę dużą pomocą, gdy parskał i nosem odpychał na bok zdumione szymy. Ze swego stanowiska obserwacyjnego na końskim grzbiecie Fiben wkrótce był w stanie dostrzec jeden z powodów całego zamieszania.

W odległości pół kilometra od brzegu widać było tuzin kutrów rybackich z załogami złożonymi z neoszympansów. Grupa łodzi tłoczyła się, obijając się o siebie, w pobliżu opływowego, białego statku, który lśnił w błyszczącym kontraście ze sponiewieranymi trawlerami.

Gubryjski okręt był uszkodzony. Dwóch ptasich członków jego załogi stało na kokpicie. Świergotali i wymachiwali ramionami, udzielając szymskim marynarzom wskazówek, które ci w uprzejmy sposób ignorowali, przywiązując liny holownicze do uszkodzonego statku i zaczynając holować go stopniowo w stronę brzegu.

No i co? Też mi wielka sprawa — pomyślał Fiben. — Gubryjska łódź patrolowa uległa awarii. I z tego powodu wszystkie szymy w mieście wyległy na ulicę? Obywatelom Port Helenia musiało naprawdę brakować rozrywek.

Nagle zdał sobie sprawę, że jedynie nieliczni mieszkańcy miasta faktycznie obserwują zakrojoną na małą skalę akcję ratowniczą w porcie. Zdecydowana większość spoglądała na południe, na drugi brzeg zatoki.

Och — oddech Fibena zamienił się w westchnienie. Jemu również na chwilę odebrało mowę.

Ponad odległym płaskowyżem, gdzie mieścił się kosmoport kolonii, wznosiły się nowe, błyszczące wieże. Lśniące łagodnym blaskiem monolity w niczym nie przypominały transportowców Gubru ani ich ciężkich, kulistych okrętów liniowych, lecz raczej migoczące, strzeliste minarety, które wznosiły się wysoko i ufnie, manifestując wiarę i tradycję starszą niż życie na Ziemi.

Z wysokich gwiazdolotów wznosiły się maleńkie iskierki światła — niosące galaktycznych dygnitarzy, domyślił się Fiben — które popędziły na zachód, zbliżając się do siebie, gdy podążały wzdłuż łuku zatoki. Wreszcie statki powietrzne włączyły się w spiralę ruchu schodzącą w dół ponad Przylądkiem Południowym. Tam właśnie — jak najwyraźniej sądzili wszyscy w Port Helenia — działo się coś szczególnego.

Fiben nieświadomie prowadził Tycho przez tłum, aż wreszcie dotarł do krawędzi głównej przystani, gdzie kordon szymów noszących owalne odznaki powstrzymywał napierający tłum.

A więc znowu mamy Straż Miejską — zdał sobie sprawę. — Nadzorowani okazali się niegodni zaufania, więc Gubru musieli przywrócić władze porządkowe.

Szen noszący na ramieniu opaskę z insygniami kaprala straży złapał Tycho za kantar i zaczął mówić:

— Hej, facet! Nie można… — nagle zamrugał. — Ifni! Czy to ty, Fiben?

Fiben rozpoznał Barnaby’ego Fultona, jednego z szymów wchodzących w skład dawnego miejskiego podziemia Gailet. Uśmiechnął się, choć jego myśli przebywały daleko, po drugiej stronie wzburzonych wód.

— Cześć, Barnaby. Nie widziałem cię od dnia powstania w dolinie. Cieszę się, że się jeszcze drapiesz.

Teraz, gdy ściągnięto na niego uwagę, szeny i szymki zaczęły trącać się nawzajem łokciami i szeptać ściszonymi głosami. Usłyszał, że powtarzają jego imię. Szmer tłumu cichnął, gdy wokół Fibena rozprzestrzeniał się krąg milczenia. Dwa czy trzy z wpatrzonych w niego szymów wyciągnęły ręce, by dotknąć tłustych boków Tycho lub nogi jeźdźca, jak gdyby chciały się upewnić, że wzrok ich nie myli.

Barnaby czynił widoczne wysiłki, by dorównać obojętności swego rozmówcy.

— Kiedy mnie tylko swędzi, Fiben. Hmm, jednak plotka twierdziła, że miałeś być tam — wskazał ręką w kierunku monumentalnego ożywienia po drugiej stronie zatoki. — Inna, że udało ci się zwiać i gdzieś zaszyć. A trzecia…

— Co mówiła trzecia? Barnaby przełknął ślinę.

— Niektórzy gadali, że w końcu padło na ciebie.

— Hmm — wyraził cichy komentarz Fiben. — Chyba wszystkie z nich były prawdziwe.

Ujrzał, że trawlery przyholowały uszkodzoną gubryjską łódź patrolową już niemal do doku. Pewna liczba innych statków z szymską załogą odpłynęła dalej od brzegu, żaden z nich jednak nie przekroczył linii boi, która ciągnęła się przez całą zatokę.

Barnaby spojrzał w lewo i w prawo, po czym przemówił cichym głosem.

— Hmm, Fiben, w mieście jest całkiem sporo szymów, które… no, organizują się na nowo. Ja musiałem złożyć parol, gdy oddawali mi opaskę, ale mogę przekazać profesorowi Oakesowi, że jesteś w mieście. Nie wątpię, że zechciałbyś dziś w nocy zorganizować spotkanie…

Fiben potrząsnął głową.

— Nie ma czasu. Muszę dostać się tam — wskazał ręką w stronę, gdzie błyszczące statki powietrzne opadały ku odległym przylądkom.

Barnaby ściągnął wargi.

— No, nie wiem, Fiben. Te boje obserwacyjne. Nie pozwoliły nikomu się przedostać.

— Czy naprawdę kogoś przypaliły?

— No więc, nie. Nie widziałem nic takiego. Ale… Barnaby przerwał, gdy Fiben potrząsnął wodzami i trącił konia piętami.

— Dziękuję, Barnaby. To wszystko, czego musiałem się dowiedzieć — powiedział. Członkowie straży ustąpili na bok, gdy Tycho ruszył wzdłuż nabrzeża. Nieco dalej maleńka flotylla ratunkowa przybiła przed chwilą do doku i szymy cumowały właśnie elegancki, biały gubryjski okręt wojenny. Marynarze wykonywali mnóstwo pokłonów i poruszali się w niewygodnych, skulonych pozycjach pod wzrokiem poirytowanych Żołnierzy Szponu i ich straszliwych robotów bojowych.

W przeciwieństwie do nich, Fiben kierował swym wierzchowcem tak, by znajdował się on cały czas w odległości odrobinę większej niż ta, która zmusiłaby go do pokłonienia się nieziemcom. Zachowywał wyprostowaną postawę. Zignorował ich całkowicie, gdy minął łódź patrolową, po czym skierował się na koniec mola, gdzie właśnie przybiła najmniejsza z łodzi rybackich.

Przerzucił stopy nad siodłem i zeskoczył na dół.

— Czy jesteś dobry dla zwierząt? — zapytał zdumionego, przywiązującego właśnie cumę żeglarza, który podniósł ku niemu wzrok. Gdy osłupiały szym skinął głową, Fiben wręczył mu wodze Tycho.

— W takim razie zamienimy się.

Wskoczył na pokład łódki i udał się za kokpit.

— Rachunek za różnicę w cenie prześlij Suzerenowi Poprawności. Kapujesz? Gubryjskiemu Suzerenowi Poprawności.

Wydawało się, że szen — którego oczy były szeroko wybałuszone — zauważył właśnie, że jego żuchwa zwisa luźno. Zamknął usta ze słyszalnym trzaskiem.

Fiben włączył silnik i poczuł zadowolenie z jego ochrypłego ryku.

— Odwiąż łódź — powiedział, po czym uśmiechnął się. — I dziękuję. Dobrze opiekuj się Tycho!

Żeglarz mrugnął. Wydawało się, że zaraz zdecyduje się rozgniewać, lecz w tej chwili dotarły do niego niektóre z szymów podążających za Fibenem. Jeden z nich szepnął coś do ucha właściciela motorówki. Rybak uśmiechnął się, po czym pośpiesznie odwiązał cumę i rzucił ją z powrotem na pokład dziobowy. Gdy, cofając niezręcznie łódź. Fiben uderzył o molo, szym skrzywił się tylko lekko.

— Żżyczę szczęścia — zdołał wykrztusić.

— Aha. Życzę ci szczęścia, Fiben — krzyknął Barnaby. Fiben pomachał ręką i przestawił wirniki na ruch do przodu. Zatoczył łodzią szeroki łuk. przepływając niemal pod duraplastową burtą gubryjskiej łodzi patrolowej. Z bliska nie wydawała się ona już tak lśniąco biała. W gruncie rzeczy pancerny kadłub sprawiał wrażenie nadżartego i skorodowanego. Wysokie, oburzone ćwierknięcia dobiegające z drugiej strony statku wskazywały na frustrację złożonej z Żołnierzy Szponu załogi.

Fiben nie poświęcił im ani jednej myśli, gdy obrócił swą pożyczona łódź i skierował ją na południe, w kierunku linii boi, która dzieliła zatokę na dwie części i trzymała szymy z Port Helenia z dala od ważnych, odpowiednich dla klasy opiekunów wydarzeń rozgrywających się na przeciwległym brzegu.

Spieniona i wzburzona podmuchami wiatru woda była szara jak popiół od typowych odpadków, które wschodnie wiatry zawsze przynosiły ze sobą o tej porze roku — wszystkiego od liści poprzez niemal przezroczyste spadochrony bluszczu talerzowego, aż po pióra pierzących się ptaków. Fiben musiał zwolnić, by omijać kłęby śmieci, jak również poobijane łódki wszelkich rodzajów, pełne szymskich gapiów.

Zbliżył się do linii granicznej na małej prędkości i poczuł na sobie tysiące obserwujących go oczu, gdy minął ostatni statek mający na pokładzie najbardziej śmiałych i ciekawskich z Port Helenia.

Goodall, czy naprawdę wiem, co robię? — zastanowił się. Jak dotąd postępował niemal automatycznie. Teraz jednak przyszło mu do głowy, że to zadanie było dla niego naprawdę zbyt trudne. Co zamierzał uzyskać poprzez podobną szarżę? Co chciał zrobić? Przerwać ceremonię? Spojrzał na wyniosłe gwiazdoloty po drugiej strome zatoki, lśniące potęgą i splendorem.

Jak gdyby miał jakiekolwiek prawo wtykać swój na wpół wspomożony nos w sprawy istot z potężnych, starożytnych klanów! Jedyne, co mógł osiągnąć, to okryć wstydem siebie i — skoro już o tym mowa — zapewne cały swój gatunek.

— Muszę się nad tym zastanowić — mruknął. Gdy linia boi się zbliżała, zmniejszył obroty silnika motorówki, przestawiając go na bieg jałowy. Pomyślał o tym, jak wiele szymów obserwuje go w tej chwili.

To mój lud — przypomniał sobie. — Miałem… miałem go reprezentować.

Tak, ale dałem nurka. Najwyraźniej suzeren zrozumiał swój błąd i przygotował kogoś innego. Albo zwyciężyli inni suzerenowie i po prostu będę trupem, jeśli tylko się tam pokażę!

Zastanowił się, co by pomyśleli gubryjscy dygnitarze, gdyby wiedzieli, że zaledwie kilka dni temu sponiewierał i pomógł uprowadzić jednego ze swych opiekunów, który na dodatek prawnie był jego dowódcą. Ładny reprezentant gatunku!

Gailet nie potrzebuje takich jak ja. Lepiej jej będzie beze mnie.

Fiben zakręcił kołem sterowym, sprawiając, że motorówka zatrzymała się tuż przed jedną z białych boi. Zawrócił i obserwował, jak go mijała.

Ona również przy bliższych oględzinach robiła mniejsze wrażenie. W gruncie rzeczy była nieco skorodowana. Biorąc jednak pod uwagę jego skromny status, jakie miał prawo to osądzać?

Fiben zamrugał na tę myśl. To już była lekka przesada!

Wbił wzrok w boję. Jego wargi wykrzywiły się powoli.

Och… och, wy, podstępne sukinsyny…

Zwolnił wirniki i pozwolił silnikowi przejść z powrotem na bieg jałowy. Zamknął oczy i przycisnął dłonie do skroni, próbując się skoncentrować.

Przygotowywałem się na kolejną barierę strachu… jak tamtej nocy przy miejskim ogrodzeniu. Ta jednak ma bardziej subtelny charakter! Bazuje na moim poczuciu niskiej wartości. Żeruje na mojej pokorze.

Otworzył oczy i ponownie spojrzał na boję. Na koniec, uśmiechnął się.

— Jakiej pokorze? — zapytał na głos. Roześmiał się i zakręcił kołem sterowym, ponownie wprawiając łódź w ruch. Tym razem, gdy kierował się ku barierze, nie wahał się, ani nie wsłuchiwał w wątpliwości, które maszyny starały się wbić mu do głowy.

— Ostatecznie — mruknął — cóż mogą zrobić, by zachwiać pewnością siebie faceta, który ma urojenia adekwatności?

Nieprzyjaciel popełnił tu poważny błąd, zrozumiał Fiben, gdy zostawił za sobą boje, a wraz z nimi swe sztucznie wzmacniane wątpliwości. Zdecydowanie, które powróciło teraz do niego, uległo wzmocnieniu poprzez sam kontrast z wcześniejszą otchłanią. Zbliżał się do przeciwległego przylądka z grymasem dzikiej determinacji na twarzy.

Coś pacnęło go w kolano. Spojrzał w dół i zobaczył srebrzystą szatę ceremonialną, którą znalazł w szafce, w dawnym więzieniu. Najwyraźniej zatknął ją sobie za pas na chwilę przed wskoczeniem na grzbiet Tycho i pognaniem na łeb na szyję w stronę portu. Nic dziwnego, że szymy na nabrzeżu tak się na niego gapiły!

Roześmiał się. Trzymając jedną ręką koło sterowe, wsunął się w jedwabisty strój, kierując się w stronę pogrążonego w milczeniu fragmentu plaży. Urwiska zasłaniały wszelki widok na to, co działo się na wąskim półwyspie od strony morza, lecz warkot wciąż zlatujących się tam statków powietrznych był — miał taką nadzieję — znakiem, że być może się nie spóźnił.

Wprowadził łódź na brzeg na ławicy białego, iskrzącego się piasku, które sprawiał teraz nieestetyczne wrażenie ze względu na pozostawione przez przypływ odpadki. Miał już zeskoczyć w sięgające po kolana fale przybrzeżne, gdy spojrzał za siebie i zauważył, że w Port Helenia coś najwyraźniej się dzieje. Nad wodą niosły się słabe krzyki podniecenia. Kipiąca masa brązowych postaci na nabrzeżu przesuwała się teraz w prawą stronę.

Złapał w rękę lornetkę wiszącą przy kabestanie i skierował ją na obszar nabrzeża.

Szymy biegały w kółko. Wiele z nich wskazywało z podnieceniem rękoma w kierunku wschodnim, gdzie znajdowało się główne wejście do miasta. Niektóre z nich wciąż gnały w tamtą stronę, lecz teraz więcej z nich zdawało się poruszać w przeciwnym kierunku… najwyraźniej nie tyle ze strachu, co z ogłupienia. Niektóre z łatwiej podniecających się szymów podskakiwały radośnie. Kilka wpadło nawet do wody i musieli je ratować bardziej opanowani współbracia.

Cokolwiek się tam działo, wyglądało na to, że nie powoduje to paniki, lecz ostre, niemal totalne zdumienie.

Fiben nie miał czasu, by czekać tu i zastanawiać się nad rozwiązaniem tej dodatkowej zagadki. W tej chwili sądził już, że potrafi ocenić granice swych skromnych zdolności koncentracji.

Skup się tylko na jednym problemie — powiedział sobie. — Dostań się do Gailet. Powiedz jej, że żałujesz, że w ogóle ją opuściłeś. Powiedz jej, że już nigdy tego nie zrobisz.

To było wystarczająco łatwe do zrozumienia, nawet dla niego.

Odnalazł wąską ścieżkę prowadzącą z plaży ku górze. Obsuwała się pod nogami i była niebezpieczna, zwłaszcza przy porywistym wietrze, niemniej Fiben pędził naprzód. Barierą dla jego tempa była jedynie ilość tlenu, jaką mogły przepompować jego płuca i serce o ograniczonych możliwościach.



84. Uthacalthing

Ich czwórka tworzyła dziwnie wyglądającą grupę, gdy sunęli na północ pod zachmurzonym niebem. Być może jakieś miejscowe zwierzątka podnosiły wzrok i spoglądały na nich, mrugając w przelotnym zdumieniu, zanim z powrotem skryły się w swych norach, zarzekając się, że już nigdy nie będą jeść przejrzałych nasion.

Dla Uthacalthinga ten forsowny marsz stał się poniekąd poniżeniem. Wydawało się, że każdy z pozostałych ma nad nim przewagę.

Kault sapał i dyszał. Najwyraźniej nie odpowiadał mu wyboisty teren. Gdy jednak masywny Thennanianin wprawił już swe ciało w ruch, nabierał pędu, który wydał mu się niepowstrzymany.

Jeśli zaś chodziło o Jo-Jo, cóż, mały szym sprawiał już w tej chwili wrażenie, że urodził się w tym środowisku. Uthacalthing wydał mu surowe rozkazy, zabraniające mu łażenia na czworakach w zasięgu wzroku Kaulta. Nie było sensu ryzykować wzbudzenia podejrzeń Thennanianina. Gdy jednak teren stawał się zbyt wyboisty, Jo-Jo niekiedy po prostu wdrapywał się na przeszkodę, zamiast ją omijać. Zaś na długich, płaskich odcinkach jechał po prostu na plecach Roberta.

Ten uparł się, że będzie niósł szyma, bez względu na dzielącą ich oficjalnie przepaść w statusie. Ludzki młodzieniec był już i tak wystarczająco niecierpliwy. Sprawiał wrażenie, że wolałby przebiec cały ten odcinek.

Zmiana, jaka zaszła w Robercie Oneagle’u, była zdumiewająca. Sięgała znacznie głębiej niż tylko cech fizycznych. Ostatniej nocy, gdy Kault poprosił go, by po raz trzeci wyjaśnił pewną część swej opowieści, Robert wyraźnie i bez zakłopotania zamanifestował nad swą głową prostą wersję teev’nus. Uthacalthing wykennował, jak zręcznie człowiek użył glifu dla powstrzymania odczuwanej frustracji tak, by nic z niej nie wydostało się na zewnątrz w formie otwartej nieuprzejmości dla Thennanianina.

Tymbrimczyk wyczuwał, że jest wiele rzeczy, o których Robert nie mówi. To jednak, co powiedział, wystarczało.

Wiedziałem, że Megan nie docenia swego syna. Tego jednak się nie spodziewałem. Najwyraźniej on sam również zbyt nisko oceniał swą córkę.

Najwyraźniej.

Uthacalthing starał się nie mieć pretensji do krwi ze swej krwi o jej moc. Moc, która zrabowała mu więcej niż — jak mu się zdawało — mógł kiedykolwiek stracić.

Usiłował dotrzymać kroku pozostałym, lecz jego węzły przekształcające pulsowały już ze zmęczenia. Nie chodziło tylko o to, że Tymbrimczycy byli bardziej utalentowani w dziedzinie zdolności przystosowania niż wytrzymałości. Była to również wina braku woli. Pozostali mieli cel, a nawet niósł ich entuzjazm.

Jego do działania skłaniało jedynie poczucie obowiązku.

Kault zatrzymał się na szczycie wzniesienia, skąd widać było niedalekie już wyniosłe, imponujące góry. Wkroczyli do lasu karłowatych drzew, które w miarę jak zapuszczali się na wyżej położone tereny stawały się coraz większe. Uthacalthing spojrzał w górę, na rozciągające się przed nim strome stoki spowite w być może niosących już śnieg chmurach. Miał nadzieję, że nie będą musieli wspinać się znacznie wyżej.

Masywna dłoń Kaulta zacisnęła się na jego ręce. Thennanianin pomógł mu pokonać kilka ostatnich metrów. Czekał cierpliwie, aż Uthacalthing odpocznie. Tymbrimczyk oddychał ciężko przez szeroko rozwarte nozdrza.

— Wciąż niemal nie mogę uwierzyć w to, co mi powiedziano — stwierdził Kault. — Coś w opowieści Ziemianina nie brzmi prawdziwie, mój kolego.

— T’funatu… — Uthacalthing przeszedł na anglic, który wydawał się wymagać mniej powietrza. — W co… w co trudno ci uwierzyć, Kault? Czy sądzisz, że Robert kłamie?

Thennanianin zamachał dłońmi przed sobą. Jego grzebień grzbietowy nadął się na znak obruszenia.

— Z pewnością nie! Sądzę tylko, ze ten młodzieniec jest naiwny.

— Naiwny? Pod jakim względem?

Uthacalthing mógł już patrzeć w górę. Jego kora mózgowa przestała rozdzielać to, co widział, na dwa oddzielne obrazy. Roberta i Jo-Jo nie było w zasięgu wzroku. Musieli ruszyć w dalszą drogę.

— Chodzi mi o to, że Gubru najwyraźniej coś kombinują. Nie chodzi im tylko o tę propozycję — pokój z Ziemią w zamian za dzierżawę niektórych garthiańskich wysp oraz drugorzędne prawa zakupu materiału genetycznego neoszympansów. To raczej nie wydaje się warte kosztu międzygwiezdnej ceremonii. Podejrzewam, że po cichu knują coś całkiem innego, mój przyjacielu.

— Jak sądzisz, o co im chodzi?

Kault zakołysał swą niemal całkowicie pozbawioną szyi głową w lewo i w prawo, jak gdyby chciał się upewnić, czy w zasięgu słuchu nie ma nikogo innego. Jego głos opadł zarówno pod względem głośności, jak i barwy.

— Podejrzewam, że chcą dokonać adopcji z zaskoczenia.

— Adopcji? Och… chodzi ci…

— O Garthian — dokończył za niego Kault. — Dlatego właśnie tak dobrze się złożyło, że twoi ziemscy sojusznicy przynieśli nam te wieści. Możemy tylko mieć nadzieję, że będą w stanie dostarczyć nam środka transportu, tak jak obiecali, gdyż w przeciwnym razie nie mamy szans zdążyć na czas, by zapobiec straszliwej tragedii!

Uthacalthing poczuł żal za wszystkim, co utracił, gdyż Kault zaprezentował intrygujące pytanie, z pewnością warte dobrze ukształtowanego glifu o delikatnej zgryźliwości.

Odniósł, rzecz jasna, sukces przekraczający jego najdziksze oczekiwania. Zgodnie z tym, co mówił Robert, Gubru połknęli mit o „Garthianach” „wraz z haczykiem, linką i ciężarkiem”, a przynajmniej zrobili to na czas wystarczająco długi, by przyniosło im to straty i wstyd.

Kault również uwierzył w tę upiorną bajeczkę. Co jednak można było sądzić o twierdzeniach Thennanianina, że jego własne instrumenty potwierdzały ową opowieść?

Niewiarygodne.

Teraz zaś Gubru zdawali się zachowywać tak, jak gdyby oni również mieli na jej potwierdzenie coś więcej niż sfabrykowane wskazówki, które pozostawił im Uthacalthing. Oni również postępowali tak, jak gdyby uzyskali potwierdzenie!

Dawny Uthacalthing ukształtowałby syulff-kuonn, by uczcić tak zdumiewający obrót rzeczy. W tej chwili jednak czuł się tylko zbity z tropu i bardzo zmęczony.

Usłyszeli krzyk, który sprawił, ze obaj się odwrócili. Uthacalthing przymrużył oczy. W tej chwili żałował, że nie może zamienić części swego niechcianego zmysłu empatycznego na lepszy wzrok.

Na szczycie następnej grani dostrzegł postać Roberta Oneagle’a. Siedzący na ramionach młodego człowieka Jo-Jo machał do nich ręką. Było tam też coś jeszcze, błękitny blask, który zdawał się wirować obok dwóch ziemskich istot, promieniując całą dobrą wolą doskonałego dowcipnisia.

Była to latarnia kierunkowa, światło, które przez cały czas od katastrofy przed kilkoma miesiącami było przewodnikiem Uthacalthinga.

— Co oni mówią? — zapytał Kault. — Nie mogę dokładnie rozróżnić słów.

Uthacalthing również nie mógł, wiedział jednak, co chcą powiedzieć Terranie.

— Myślę, że mówią nam, iż nie będziemy musieli już iść daleko — oznajmił z niejaką ulgą. — Twierdzą, że znaleźli nasz środek transportu.

Thennanianin sapnął z satysfakcją przez szczeliny oddechowe.

— Dobrze. Teraz musimy tylko ufać, że Gubru zachowają się zgodnie z obyczajem oraz regułami postępowania podczas rozejmu i gdy się zjawimy, zaoferują nam dyplomatyczne traktowanie odpowiednie dla akredytowanych posłów.

Uthacalthing skinął głową. Gdy jednak ponownie pomaszerowali wspólnie pod górę, wiedział, że jest to tylko jedno z ich zmartwień.



85. Athaclena

Próbowała stłumić swe uczucia. Dla innych ta sytuacja była poważna, a nawet tragiczna.

Po prostu jednak nie było sposobu, by je ukryć. Jej zachwytu nie sposób było powstrzymać. Subtelne, ozdobne glify odrywały się od jej falujących witek i oddalały, ulegając dyfrakcji na drzewach i wypełniając polany jej wesołością. Oczy Athacleny oddaliły się maksymalnie od siebie. Dziewczyna zakryła usta dłonią, by skwaszone szymy nie dostrzegły na dodatek jej uśmiechu w ludzkim stylu.

Przenośny holoodbiornik ustawiono na szczycie grani wznoszącej się na północny zachód od Sindu, celem poprawienia odbioru. Ukazywał on scenę transmitowaną w tej chwili z Port Helenia. Ze względu na rozejm cenzurę zlikwidowano, a nawet bez ludzi w stolicy było pod dostatkiem szymskich „łowców wiadomości” z przenośnymi kamerami, którzy ukazywali całe zniszczenie ze zdumiewającą dokładnością.

— Nie mogę tego znieść — jęknął Benjamin.

— To już koniec — mruknęła bezradnie Elayne Soo, obserwując tę scenę.

Szymka w istocie wyraziła się trafnie. Holoobiornik pokazywał to, co pozostało z eleganckiego ogrodzenia, jakim najeźdźcy otoczyli Port Helenia… dosłownie rozpruto je i rozerwano na strzępy. Oszołomieni szymscy obywatele kręcili się po okolicy, która wyglądała, jakby przeszedł tamtędy cyklon. Rozglądali się wkoło, zdumieni, i grzebali w porozrzucanych szczątkach. Nieliczni — bardziej pobudliwi niż rozważni — podrzucali w górę, rozpierani radością, fragmenty materiału ogrodzenia. Niektórzy nawet bili się w piersi na cześć niepowstrzymanej fali, która przeszła tędy zaledwie kilka minut temu, po czym ruszyła dalej, do samego miasta.

Na większości stacji komentarz był generowany przez komputer, na drugim kanale jednak szymski spiker miał okazję, by dać wyraz swemu podnieceniu.

— Z… z początku myśleliśmy, że to koszmar, który stał się ciałem. No wiecie… jak archetyp ze starego, dwumiarowego dwudziestowiecznego filmu. Nic nie mogło ich powstrzymać! Przedarły się przez gubryjską zaporę, jak gdyby była zrobiona z bi… bibułki. Nie wiem jak inni, ja jednak ciągle spodziewałem się, że największe z nich zaczną łapać nasze najładniejsze szymki i wlec je, nie zważając na ich krzyki, na sam szczyt Wieży Terrageńskiej…

Athaclena przycisnęła rękę mocniej do ust, by nie roześmiać się w głos. Usiłowała zapanować nad sobą. Nie była w tym odosobniona, gdyż jedna z szymów — przyjaciółka Fibena, Sylvie — wydała z siebie wysoki, szczebiotliwy śmiech. Większość pozostałych spojrzało na nią groźnie z dezaprobatą. Ostatecznie była to poważna sprawa! Athaclena jednak popatrzyła szymce w oczy i ujrzała błyszczące w nich światło.

— Wygląda jednak na… na to, że te stworzenia nie są czystymi kongami. Jak się… po tym, jak zdemolowały płot, jak się zdaje, nie dokonały już wielu zniszczeń podczas swej nagłej inwazji na Port Helenia. W tej chwili przede wszystkim kręcą się wokoło, otwierają drzwi, jedzą owoce i wchodzą wszędzie, gdzie chcą. Ostatecznie, dokąd ważący czterysta funtów gór… och, nieważne.

Tym razem następny szym dołączył do Sylvie. Athaclenie od śmiechu oczy zaszły mgłą. Dziewczyna potrząsnęła głową. Spiker ciągnął:

— Wydaje się, że gubryjskie psiroboty w ogóle nie wpływają na nie. Najwyraźniej nie są one nastawione na częstotliwość ich mózgu…

W rzeczywistości Athaclena i górscy bojownicy już od ponad dwóch dni wiedzieli, dokąd udają się goryle. Po pierwszych, gorączkowych próbach powstrzymania potężnych istot przedrozumnych, zrezygnowali z tych wysiłków jako bezcelowych. Goryle uprzejmie odsuwały na bok lub przechodziły nad każdym, kto stanął im na drodze. Po prostu nic nie mogło ich zatrzymać.

Nawet Aprii Wu. Mała, jasnowłosa dziewczynka najwyraźniej postanowiła, że uda się na poszukiwanie swych rodziców i nie było sposobu, by — nie narażając jej na obrażenia — ktokolwiek mógł ją ściągnąć z pleców jednego z olbrzymich samców o srebrnym grzbiecie.

Zresztą — powiedziała Aprii szymom całkowicie rzeczowym tonem — ktoś musiał udać się z górkami, by ich doglądać, gdyż w przeciwnym razie mogłyby popaść w kłopoty!

Athaclena przypomniała sobie słowa małej Aprii, gdy spoglądała na szczątki, w jakie przedrozumne istoty zamieniły gubryjskie ogrodzenie.

Nie chciałabym zobaczyć kłopotów, których by narobiły, gdyby nikt ich nie doglądał!

Zresztą, skoro tajemnica się wydała, nie było powodu, dla którego ludzkie dziecko nie miałoby się połączyć ze swą rodziną. Nic, co dziewczynka mogłaby powiedzieć, nie było już w stanie nikomu zaszkodzić.

Tyle zostało z sekretów otaczających projekt prowadzony w Centrum Howlettsa. Teraz Athaclena mogła spokojnie wyrzucić wszystkie dowody, które tak sumiennie zebrała tego pierwszego, fatalnego wieczoru tak wiele miesięcy temu. Wkrótce całe Pięć Galaktyk dowie się o tych stworzeniach. Pod pewnymi względami była to istotnie tragedia. Mimo to…

Przypominała sobie ów wczesnowiosenny dzień, gdy była tak wstrząśnięta i oburzona, natrafiwszy na nielegalny wspomaganiowy eksperyment ukryty w lesie. Teraz nie mogła niemal uwierzyć, że rzeczywiście tak się zachowała.

Czy naprawdę byłam taką poważną, gorliwą, małą kołtunką?

Dziś syulfkuonn było jedynie najprostszym, najbardziej poważnym z glifów, które wykrzesywała z siebie od niechcenia, niestrudzenie, pod wpływem radości wywołanej cudownym wprost żartem. Nawet szymy nie mogły nie poczuć wpływu jej rozrzutnej aury. Kolejne dwa z nich roześmiały się, gdy na jednym z kanałów pokazano nieziemski wóz dowodzenia z załogą złożoną ze skrzeczących, rozgniewanych Kwackoo, z którego właśnie zrywały obudowę goryle sprawiające wrażenie namiętnie zainteresowanych tym, jak też będzie smakowała. Następny szym zachichotał nagle. Śmiech rozprzestrzeniał się.

Tak — pomyślała. — To cudowny dowcip.

Dla Tymbrimczyków najlepszymi żartami były te, które uderzały w samego żartownisia na równi ze wszystkimi innymi. Ten, który obserwowała, doskonale spełniał owo wymaganie. Było to w gruncie rzeczy doświadczenie o charakterze religijnym, gdyż jej rasa wierzyła, że wszechświatem rządzi coś więcej niż zwykła fizyka zegarowego chodu, więcej nawet niż potok przypadku i szczęścia Ifni.

Właśnie gdy zdarzyło się coś takiego — mawiali tymbrimscy mędrcy — można się było przekonać, że sam Bóg nadal kieruje sprawami.

Czy więc byłam przedtem także agnostyczką? Cóż ta głupota. Dzięki ci więc. Panie, i tobie również, ojcze, za ten cud.

Obraz przeniósł się w rejon doków, gdzie kręcące się szymy tańczyły na ulicach i głaskały futro swych olbrzymich, cierpliwych kuzynów. Mimo prawdopodobieństwa, że wszystko to będzie miało tragiczne konsekwencje, Athaclena i jej wojownicy nie mogli nie uśmiechnąć się na widok zachwytu, jaki ci krewniacy o brązowym futrze najwyraźniej wzbudzali w sobie nawzajem. W tej przynajmniej chwili ich dumę podzielały wszystkie szymy w Port Helenia.

Nawet porucznik Lydia McCue i jej ostrożny kapral nie mogli nie wybuchnąć śmiechem, gdy goryle dziecko zatańczyło przed kamerami z naszyjnikiem rozbitych gubryjskich kuł psionicznych na szyi. Ujrzeli przelotnie małą Aprii jadącą triumfalnie przez ulice. Wydawało się, że widok ludzkiego dziecka elektryzuje tłum.

Polana była już przesycona jej glifami. Athaclena odwróciła się i odeszła, pozostawiając pozostałych ich pełnemu gorzkiej radości rezonansowi. Wędrowała leśną ścieżką, aż wreszcie dotarła do miejsca, skąd rozciągał się wyraźny widok na góry na zachodzie. Tam stanęła, by sięgnąć na zewnątrz i kennować swymi witkami.

W tym właśnie miejscu odnalazł ją szymski posłaniec. Podbiegł do niej i zasalutował, zanim wręczył jej złożoną kartkę papieru. Athaclena podziękowała mu i rozłożyła ją, choć sądziła, że wie już, co może tam znaleźć.

— With’tanna, Uthacalthing — powiedziała cicho. Jej ojciec ponownie nawiązał łączność ze światem. Bez względu na wszystkie wypadki ostatnich kilku miesięcy wciąż istniała w niej trzeźwa, praktyczna część, która poczuła ulgę, gdy otrzymała od niego wiadomość przez radio.

Rzecz jasna wierzyła, że Robertowi się uda. Dlatego właśnie nie wyruszyła do Port Helenia z Fibenem ani później z gorylami. Cóż takiego mogłaby tam osiągnąć, ze swą niewielką wiedzą, czego jej ojciec nie potrafiłby zrobić tysiąc razy lepiej? Jeśli ktoś mógł pomóc obrócić jej wątłe nadzieje w nowe, jeszcze większe cuda, tym kimś był Uthacalthing.

Nie, jej zadaniem było pozostać tutaj, gdyż nawet gdy dochodziło do cudów. Nieskończony oczekiwał od śmiertelników, by zabezpieczyli się sami.

Osłoniła dłonią oczy. Choć nie miała nadziei, że zdoła osobiście dostrzec mały statek powietrzny na tle jasnych obłoków, wciąż wypatrywała drobniutkiego punktu, który niósł w sobie wszystkie jej nadzieje i wszystkie modlitwy.



86. Galaktowie

Pstre namioty pokrywały wypielęgnowany stok, od czasu do czasu wzdymając się i powiewając na porywistym wietrze. Szybkie roboty śmigały, by zebrać wszelkie odpadki przyniesione przez wicher. Inne roznosiły poczęstunki zebranym dygnitarzom.

Galaktowie o różnych kształtach i kolorach kręcili się po zboczu w małych grupkach, które łączyły się i dzieliły w eleganckiej pawanie dyplomacji. Uprzejme pokłony, spłaszczenia i machania mackami wyrażały skomplikowane niuanse statusu i protokołu. Doświadczony obserwator mógł wiele się dowiedzieć z takich subtelności, a tego dnia obecnych tu było wielu doświadczonych obserwatorów.

Nieformalnych rozmów również nie brakowało. Tu przysadkowaty, niedźwiedziokształtny Pilanin konwersował w urywanych, ultradźwiękowych tonach z patykowatym linteńskim ogrodnikiem. Nieco wyżej na zboczu trzech jophurańskich pierścieniowych kapłanów lamentowało w harmonijnej skardze przed urzędnikiem z Instytutu Wojny, użalając się na jakieś domniemane wykroczenie gdzieś na gwiezdnych szlakach.

Często mawiano, że znacznie więcej praktycznej dyplomacji dokonuje się na owych Ceremoniach Wspomaganiowych niż na formalnych konferencjach negocjacyjnych. Być może więcej niż jeden sojusz zostanie dziś nawiązany i więcej niż jeden zerwany.

Jedynie nieliczni spośród galaktycznych gości zwrócili przelotną uwagę na tych, którym oddawano dzisiaj honor — karawanę małych, brązowych postaci, które poświęciły cały poranek, by dotrzeć do połowy wysokości kopca, okrążając go po drodze cztery razy. W tej już niemal jedna trzecia neoszympansich kandydatów oblała ten czy ów test. Odrzuceni schodzili w dół po pochyłej ścieżce, pojedynczo lub parami. Około czterdziestu pozostałych kontynuowało wspinaczkę, powtarzając w sposób symboliczny proces Wspomagania, który przywiódł ich gatunek do tego stadium rozwoju. Pstre tłumy zebrane na zboczach z reguły ich jednak ignorowały.

Rzecz jasna, nie wszyscy obserwatorzy byli nieuważni. Niedaleko od szczytu komisarze z Galaktycznego Instytutu Wspomagania śledzili bardzo skrupulatnie rezultaty przekazywane im przez każde stanowisko testowe. Nie opodal, spod własnego namiotu, przyglądała się temu ponuro grupa ludzi — opiekunów neoszympansów.

Wyglądali na trochę zagubionych i bezradnych. Sprowadzono ich z wyspy Ciimar dopiero dziś rano — kilku burmistrzów i profesorów oraz członka lokalnego Urzędu Wspomagania. Delegacja złożyła proceduralny protest ze względu na niezgodny z przepisami sposób, w jaki doszło do tej ceremonii. Gdy jednak przyparto ich do muru, żaden z ludzi nie powołał się na prawo do całkowitego jej odwołania. Możliwe konsekwencje były po prostu zbyt drastyczne.

Ponadto, co, jeśli propozycja była szczera? Ziemia od dwustu lat prowadziła agitację, by pozwolono jej przeprowadzić podobną ceremonię dla neoszympasnów.

Ludzcy obserwatorzy zdecydowanie wyglądali na nieszczęśliwych. Nie mieli pojęcia, co powinni robić, a tylko nieliczni z obecnych na ceremonii dostojnych galaktycznych posłów raczyli choćby się im pokłonić wśród chaosu nieformalnej dyplomacji.

Po przeciwnej stronie niż namiot oceniających znajdował się elegancki Namiot Sponsorów. Wielu Gubru i Kwackoo stało tuż przed nim. Od czasu do czasu podskakiwali nerwowo. Obserwowali każdy szczegół krytycznym spojrzeniem nie mrugających oczu.

Do niedawna widoczny był również gubryjski triumwirat. Dwóch jego członków stąpało dumnie, demonstrując swe zaczynające się już pokazywać pierzeniowe ubarwienie, podczas gdy trzeci wciąż uparcie trzymał się swego piedestału.

Nagle jeden z nich otrzymał jakąś wiadomość i cała trójka zniknęła we wnętrzu namiotu, by odbyć pilną naradę. Stało się to jakiś czas temu. Nie wyszli stamtąd do tej pory.

Suzeren Kosztów i Rozwagi zatrzepotał skrzydłami i splunął pozwalając wiadomości upaść na podłogę.

— Protestuję! Protestuję przeciwko tej ingerencji! Tej ingerencji i niemożliwej do zniesienia zdradzie!

Suzeren Poprawności spojrzał w dół ze swej grzędy. Absolutnie nie wiedział, co robić. Suzeren Kosztów i Rozwagi okazał się przebiegłym oponentem, nigdy jednak rozmyślnie nie okazywał tępoty. Najwyraźniej wydarzyło się coś, co straszliwie go zdenerwowało.

Skuleni przyboczni Kwackoo pośpiesznie podnieśli kapsułkę z wiadomością, upuszczoną przez suzerena, powielili ją i wręczyli kopie dwóm pozostałym gubryjskim władcom. Gdy Suzeren Poprawności przeglądał dane, niemal nie mógł uwierzyć w to, co widzi.

Ujrzał samotnego neoszympansa, wspinającego się na dolne zbocza wyniosłego Kopca Ceremonialnego. Przechodził on szybko przez automatyczne przesiewacze pierwszego stadium i stopniowo zaczął zmniejszać znaczny dystans dzielący go od oficjalnej grupy znajdującej się wyżej na stoku.

Neoszympans poruszał się z determinacją. W jego wyprostowanej postawie można było dostrzec świadomość celu. Ci z członków jego gatunku, którzy już oblali — i którzy schodzili po długiej, spiralnej ścieżce z powrotem w dół — najpierw wybałuszali oczy, a potem uśmiechali się i wyciągali ręce, by dotknąć szaty mijającego ich przybysza. Rzucali mu słowa zachęty.

— Tego nie było, nie mogło być w planie! — syknął Suzeren Wiązki i Szponu — To jest intruz i każę go spalić z lasera! — krzyknął wojskowy dowódca.

— Nie powinieneś, nie możesz, nie wolno ci! — odskrzeknął rozgniewany Suzeren Poprawności. — Jak dotąd nie doszło jeszcze do fuzji! Pierzenie nie dobiegło końca! Nie dzierżysz jeszcze mądrości królowej! Ceremoniami rządzą, zarządzają, kierują tradycje honoru! Wszyscy członkowie podopiecznego gatunku mogą się zgłosić i poddać próbie, testowi, ocenie!

Trzeci z gubryjskich władców pod wpływem podniecenia otworzył i zamknął dziób z trzaskiem. Wreszcie Suzeren Kosztów i Rozwagi nastroszył postrzępione pióra i wyraził zgodę.

— Zażądano by od nas reparacji. Przedstawiciele Instytutu mogliby odlecieć, oddalić się, nałożyć sankcje… Koszty… — odwrócił się, strosząc pióra w odruchu irytacji. — Pozwólmy mu iść dalej. Na razie. Sam, osamotniony, w izolacji nie może wyrządzić nam szkody.

Suzeren Poprawności nie był jednak tego taki pewien. Miał kiedyś bardzo wysoką opinię o tym podopiecznym. Gdy wydało się, że go ukradziono, jego własna pozycja uległa poważnemu osłabieniu.

Teraz jednak zrozumiał prawdę. Tego samca neoszympansa nie ukradli i nie wyeliminowali jego rywale, pozostali suzerenowie. Nie, jemu naprawdę udało się uciec!

A teraz powrócił, sam. W jaki sposób? I co miał nadzieję osiągnąć? Bez przewodnictwa, bez pomocy grupy, jak daleko — jego zdaniem — mógł się przedostać?

W pierwszej chwili, ujrzawszy to stworzenie, Suzeren Poprawności poczuł radosne zdumienie — uczucie niezwykłe dla Gubru. Teraz jednak odczuwał wrażenie jeszcze bardziej niepokojące… obawę, że to dopiero początek niespodzianek.



87. Fiben

Jak dotąd był to spacerek. Fiben zastanawiał się, o co tyle hałasu.

Obawiał się, że każą mu rozwiązać w pamięci skomplikowane równania lub recytować, jak Demostenes, z kamykami w ustach. Na początku jednak napotkał szereg siłowych barier przesiewających, które automatycznie dokonywały jego oceny. Potem zaś czekały na niego jedynie kolejne instrumenty o dziwnym wyglądzie, takie jak te, które widział obsługiwane przez gubryjskich techników tygodnie i miesiące temu. Teraz jednak władali nimi jeszcze dziwniej wyglądający nieziemcy.

Na razie szło mu dobrze. Pierwsze okrążenie pokonał z pewnością w rekordowym czasie.

Och, kilkakrotnie zadawano mu jakieś pytania. Jakie było jego najdawniejsze wspomnienie? Czy lubi swoją pracę? Czy jest zadowolony z fizycznej postaci obecnego pokolenia neoszympansów, czy też można by ją w jakiś sposób poprawić? Na przykład, czy chwytny ogon byłby przydatną pomocą we władaniu narzędziami?

Gailet byłaby dumna z tego, że nawet wówczas pozostawał uprzejmy. Przynajmniej miał nadzieję, że tak było.

Rzecz jasna, galaktyczni urzędnicy dysponowali wszelkimi danymi o nim — genetycznymi, szkolnymi i wojskowymi — i mogli uzyskać do nich dostęp w tej samej chwili, gdy minął grupę zdumionych Żołnierzy Szponu na urwiskach nad zatoką i przemaszerował przez zewnętrzne bariery, by poddać się pierwszemu testowi.

Gdy wysoki, drzewopodobny Kanten zapytał go o notatkę, którą pozostawił tej nocy, gdy „uciekł” z więzienia, stało się jasne, że Instytut jest w stanie docierać również do zapisów prowadzonych przez najeźdźców. Fiben odpowiedział zgodnie z prawdą, że to Gailet ubrała dokument w słowa, on jednak rozumiał jego cel i wyraził zgodę.

Listowie Kantena zadzwoniło niczym małe, srebrzyste dzwoneczki. Półroślinny Galakt sprawiał wrażenie zadowolonego i rozbawionego, gdy odsunął się powłóczystym krokiem na bok, by pozwolić mu przejść.

Zrywający się od czasu do czasu powiew chłodził Fibena, dopóki przebywał on na wschodnich stokach, lecz zachodnia pochyłość kopca zwracała się ku popołudniowemu słońcu i była osłonięta przed bryzą. Wysiłek, jaki wkładał w utrzymanie szybkiego tempa, sprawiał, że czuł się tak, jak gdyby miał na sobie gruby płaszcz, mimo że rzadkich, porastających ciało szyma włosów właściwie nie można było nazwać futrem.

Przypominające park wzgórze starannie ukształtowano. Ścieżka wyłożona była miękką, elastyczną wykładziną. Mimo to palcami nóg Fiben wyczuwał delikatne drżenie, jak gdyby cała sztucznie usypana góra pulsowała pod wpływem tonów znacznie, znacznie niższych niż granica słyszalności. Widział potężne elektrownie, zanim skryto je w ziemi, wiedział więc, że nie jest to wytwór jego wyobraźni.

Na następnym stanowisku pringański technik o wielkich, żarzących się oczach i wydętych wargach przyjrzał mu się od stóp do głów i zapisał coś w studni danych, zanim pozwolił mu ruszyć dalej. Wydawało się teraz, że niektórzy z rozsianych na zboczach dygnitarzy zaczynają go zauważać. Kilku przysunęło się bliżej i sprawdziło z zaciekawieniem wyniki jego testów. Fiben kłaniał się uprzejmie tym, którzy byli blisko, starając się nie myśleć o wszystkich rozmaitych rodzajach oczu, które obserwowały go jak jakiś egzemplarz okazowy.

Ich przodkowie również musieli kiedyś przechodzić przez coś takiego — pocieszał się.

Dwukrotnie Fiben przechodził pod oficjalną grupą kandydatów — zmniejszającym się stopniowo towarzystwem brązowawych postaci odzianych w krótkie, srebrzyste szaty. Gdy przemknął pod nim po raz pierwszy, żaden z szymów go nie zauważył. Za drugim razem jednak musiał się poddać dokładnemu badaniu instrumentami trzymanymi przez istotę, której gatunku nie potrafił nawet rozpoznać. Niektóre z szymów również go dostrzegły. Jeden z nich trącił łokciem towarzysza i wskazał ręką na Fibena. Wkrótce jednak wszystkie znowu zniknęły za zakrętem.

Fiben nie dostrzegł Gailet, lecz ona zapewne była na czele grupy, prawda?

— No, jazda — mruknął niecierpliwie, zaniepokojony tym, że owa istota marnuje zbyt wiele czasu. Później jednak przyszło mu do głowy, że skupione na nim urządzenia mogą odczuć jego słowa bądź nastrój i skoncentrował się na utrzymaniu dyscypliny. Uśmiechnął się słodko i pokłonił, gdy nieziemski technik w kilku zwięzłych słowach, wypowiedzianych za pośrednictwem komputera, oznajmił mu, że zaliczył test.

Fiben się śpieszył. Stawał się coraz bardziej poirytowany długimi dystansami dzielącymi od siebie stanowiska. Zastanawiał się, czy nie ma jakiegoś sposobu, by mógł — nie tracąc godności — trochę podbiec, by jeszcze szybciej nadrobić stratę.

Wbrew temu jednak, posuwał się teraz naprzód wolniej, gdyż testy stawały się coraz trudniejsze. Wymagały głębszego wykształcenia i bardziej skomplikowanego rozumowania. Wkrótce zaczął spotykać więcej wracających na dół szymów. Najwyraźniej zabroniono im z nim rozmawiać, lecz kilka z nich zatoczyło znacząco oczyma. Ich ciała były mokre od potu.

Rozpoznał kilku z wyeliminowanych. Dwóch było profesorami college’u w Port Pielenia, inni zaś uczonymi biorącymi udział w Programie Odnowy Ekologicznej Garthu. Fiben zaczął się martwić. Wszystkie te szymy były niebieskokartowcami, i to z tych najbystrzejszych! Jeśli oblewały testy, coś tu musiało być bardzo nie w porządku. Z pewnością ta ceremonia nie miała charakteru czysto formalnego, jak celebracja urządzona dla Tytlalów, o której opowiadała mu Athaclena.

Być może złamano zasady, by utrudnić zadanie Ziemianom!

Wtedy właśnie zbliżył się do stanowiska obsadzonego przez wysokiego Gubru. Nie miało znaczenia, że ptaszysko nosiło liberię Instytutu Wspomagania i teoretycznie zaprzysięgło bezstronność. Fiben widział dziś zbyt wielu członków tego klanu, odzianych w owe barwy, by mógł się czuć pewnie.

Ptakopodobne stworzenie użyło generatora głosu, by zadać mu proste pytanie dotyczące protokołu, po czym pozwoliło mu przejść.

Gdy Fiben opuścił stanowisko testowe, przyszła mu nagle do głowy pewna myśl. Co, jeśli Suzeren Poprawności został całkowicie pokonany przez swych partnerów? Bez względu na to, jakie były faktyczne zamiary, ten Suzeren przynajmniej szczerze pragnął przeprowadzić prawdziwą ceremonię. Złożonej obietnicy trzeba było dotrzymywać. Co jednak z pozostałymi? Z admirałem i biurokratą? Z pewnością ich priorytety wyglądały inaczej.

Czy cała sprawa mogła być zaaranżowana w ten sposób, że neoszympansy nie mogły wygrać, bez względu na to, na ile gotowe były do awansu? Czy było to możliwe?

Czy podobny rezultat mógłby w jakiś sposób przynieść Gubru prawdziwą korzyść?

Przepełniony takimi kłopotliwymi myślami, Fiben ledwie zdołał zdać test wymagający jednoczesnego demonstrowania kilku złożonych funkcji ruchowych i w tej samej chwili rozwiązywania skomplikowanej, trójwymiarowej układanki. Gdy opuszczał to stanowisko, mając pogrążające się w późnopopołudniowych cieniach wody Zatoki Aspinal po swej lewej stronie, omal nie przeoczył nowego zamieszania, do jakiego doszło daleko w dole. W ostatniej chwili odwrócił się, by zobaczyć, skąd dobiega hałas.

— Cóż to, na nieumiarkowane Ifni? — Fiben mrugnął i wybałuszył oczy.

Nie był w tym osamotniony. Wydawało się, że połowa galaktycznych dygnitarzy przesuwa się w tamtą stronę, przyciągnięta brązową falą, która właśnie w tej chwili rozlewała się u stóp Kopca Ceremonialnego.

Fiben próbował dojrzeć, co się dzieje, lecz plamy światła słonecznego odbijającego się we wciąż jasnej wodzie sprawiały, że trudno było zobaczyć cokolwiek w rozciągających się na dole cieniach. Mógł jedynie stwierdzić, iż zatoka pokryta jest łodziami, a jeszcze więcej ich wysadza swych pasażerów na odizolowaną plażę, gdzie on sam wylądował przed kilkoma godzinami.

A więc ostatecznie więcej szymów z miasta postanowiło przyjrzeć się temu wszystkiemu z bliska. Fiben miał nadzieję, że żaden z nich nie zachowa się nieodpowiednio. Zresztą wątpił, by mogły wyrządzić jakąkolwiek szkodę. Galaktowie z pewnością wiedzieli, że małpia ciekawość jest zasadniczą szympansią cechą i że szymy postępują po prostu zgodnie ze swą naturą. Zapewne odstąpi im się dolną część zbocza, by mogły się przyglądać, co im się — zgodnie z Galaktycznym Prawem — należało.

Nie mógł sobie jednak pozwolić na dalsze marnowanie czasu. Odwrócił się i pognał naprzód. Choć zdał następny test z historii galaktycznej, wiedział, że uzyskany wynik nie poprawił zbytnio jego łącznego rezultatu.

Tym razem poczuł zadowolenie, gdy dotarł na zachodni stok. Słońce było coraz niżej, a po tej stronie wiatr nie kąsał tak gwałtownie. Fiben drżał, posuwając się z trudem naprzód. Stopniowo nadrabiał dystans dzielący go od zmniejszającego się ciągle tłumu na przedzie.

— Zwolnij, Gailet — mruknął. — Czy nie możesz powłóczyć nogami, albo coś? Nie musisz odpowiadać na każde pytanie w tej samej sekundeczce, gdy je zadadzą. Czy nie czujesz, że nadchodzę?

Pełna melancholii część jego osobowości pomyślała, że może Gailet już o tym wie i może nic to jej nie obchodzi.



88. Gailet

Z coraz większą trudnością przychodziło jej uwierzyć, ze to wszystko ma jakieś znaczenie. Powodem jej depresji było coś więcej niż tylko zmęczenie wywołane długim, ciężkim dniem, niż brzemię wiary tych wszystkich ogłupiałych szymów, które liczyły, że poprowadzi je naprzód i w górę poprzez labirynt coraz bardziej wymagających prób.

Nie była nim też ustawiczna obecność wysokiego szena zwanego Irongripem. Z pewnością było frustrujące, gdy widziała, jak przechodzi on przez testy, które oblewały inne, więcej warte szymy. Jako drugi Wybraniec Sponsorów był z reguły tuż za nią. Na twarzy miał przylepiony doprowadzający do szału, zarozumiały uśmiech Niemniej na ogół była w stanie zacisnąć zęby i ignorować go.

Same egzaminy również nie dręczyły jej w zbyt wielkim stopniu. Do diabła, one stanowiły najprzyjemniejszą część dnia! Który to ze starożytnych mędrców powiedział, że najczystszą przyjemnością i największą siłą w rozwoju ludzkości była radość, jaką biegły pracownik czerpie ze swego kunsztu? Gdy Gailet się skoncentrowała, mogła się odciąć od niemal wszystkiego — świata i Pięciu Galaktyk — i skupić wyłącznie na wyzwaniu wymagającym od niej ukazania umiejętności. Pod wszystkimi kryzysami oraz mrocznymi problemami dotyczącymi honoru i obowiązku zawsze kryła się czysta satysfakcja odczuwana wtedy, gdy ukończyła zadanie i wiedziała, że spisała się dobrze, zanim jeszcze oznajmili jej to egzaminatorzy z Instytutu.

Nie, testy nie były tym, co ją niepokoiło. Najbardziej dręczyło ją narastające podejrzenie, że mimo wszystko dokonała błędnego wyboru.

Powinnam była odmówić udziału — pomyślała. — Trzeba było po prostu powiedzieć „nie”.

Och, argumenty brzmiały tak samo jak poprzednio. W mysi protokołu i wszystkich zasad, Gubru postawili ją w pozycji, w której po prostu nie miała wyboru, ze względu na dobro własne oraz swego gatunku i klanu.

Niemniej wiedziała też, że ją wykorzystują i czuła się przez to zbrukana.

Podczas ostatniego tygodnia nauki w Bibliotece coraz częściej zapadała w sen przed lśniącymi ekranami, pełnymi tajemniczych danych. Jej sny zawsze zakłócały wyobrażenia ptaków trzymających w rękach groźne instrumenty. Obrazy Maxa i Fibena oraz wielu innych nie znikały, wikłając jej myśli za każdym razem, gdy budziła się na nowo.

Potem nadszedł oczekiwany dzień. Gailet przywdziała swą szatę niemal z poczuciem ulgi, że teraz, wreszcie, wszystko zbliża się do końca. Jaki jednak miał być ten koniec?

Drobna szymka wychynęła z ostatniej z budek testowych, wytarła czoło rękawem srebrzystej bluzki i podeszła zmęczonym krokiem do Gailet. Michaela Noddings była jedynie nauczycielką w szkole podstawowej i miała zieloną kartę, okazało się jednak, że ma więcej zdolności przystosowania i wytrzymałości niż całkiem spora liczba niebieskokartowców, którzy wędrowali teraz samotnie spiralą z powrotem w dół. Gailet poczuła głęboką ulgę, ujrzawszy swą nową przyjaciółkę wśród kandydatów. Wyciągnęła rękę, by ująć jej dłoń.

— O mały włos bym oblała, Gailet — powiedziała Michaela. Jej palce drżały w uścisku dłoni koleżanki.

— No, tylko się nie waż zemdleć, Michaela — odparła uspokajającym głosem Gailet. Pogłaskała wilgotne od potu loki swej towarzyszki. — Jesteś moją siłą. Nie dałabym sobie rady, gdyby ciebie ze mną nie było.

W brązowych oczach Michaeli widoczna była łagodna wdzięczność pomieszana z ironią.

— Bujasz, Gailet. To bardzo miło, że tak mówisz, ale nie potrzebujesz nikogo z nas, a już zwłaszcza mnie. Wszystko, co ja mogę zaliczyć, to dla ciebie betka.

Rzecz jasna nie była to, ściśle mówiąc, prawda. Gailet połapała się już, że egzaminy przygotowywane przez Instytut Wspomagania były w jakiś sposób wyważone tak, by zmierzyć nie tylko inteligencję badanego, lecz również to, jak bardzo się on stara. Oczywiście Gailet miała nad większością pozostałych szymów przewagę wyszkolenia i być może również ilorazu inteligencji, ale w każdym następnym stadium jej próby również stawały się coraz trudniejsze.

Następny szym nadzorowany — znany jako Weasel — wyłonił się z budki i podszedł powolnym krokiem do miejsca, gdzie czekał Irongrip wraz z trzecim członkiem ich bandy. Weasel nie sprawiał wrażenia zbytnio zmęczonego. W gruncie rzeczy wszyscy trzej jeszcze nie wyeliminowani nadzorowani wyglądali na spokojnych i pewnych siebie. Irongrip zauważył spojrzenie Gailet i puścił do niej oko. Szymka odwróciła się szybko.

Później wyłonił się ostatni szym, który potrząsnął głową.

— To już wszyscy… — stwierdził.

— A więc profesor Simmins?

Gdy szym wzruszył ramionami, Gailet westchnęła. To po prostu nie miało sensu. Coś tu było nie w porządku, jeśli wspaniałe, wykształcone szymy oblewały testy, które mimo to nie wyeliminowały bandy Irongripa już na samym początku.

Rzecz jasna. Instytut Wspomagania mógł oceniać „stopień zaawansowania” inaczej niż prowadzony przez ludzi Ziemski Klan. Ostatecznie Irongrip, Weasel i Steelbar byli inteligentni. Galaktowie mogli nie uważać rozmaitych skaz na charakterze nadzorowanych za tak straszliwe i odrażające, jakimi były dla Terran.

A jednak nie. Wcale nie o to chodziło. Gailet zdała sobie z tego sprawę, gdy wraz z Michaelą minęły grupę około dwudziestu szymów, które jeszcze pozostały, by ponownie poprowadzić marsz ku górze. Wiedziała, że musi się za tym kryć coś innego. Nadzorowani byli po prostu zbyt pewni siebie. Wiedzieli skądś, że gra nie jest czysta.

Mogło to przyprawić o szok. Galaktyczne Instytuty miały podobno być nieskazitelne. Tak jednak wyglądała prawda. Gailet zastanowiła się, co — jeśli cokolwiek — można w tej sprawie zrobić.

Gdy zbliżali się do kolejnego stanowiska — obsadzonego przez pulchną, pokrytą zrogowaciałą skórą sorańską inspektorkę oraz sześć robotów — Gailet rozejrzała się wkoło i po raz pierwszy zwróciła na coś uwagę: niemal wszyscy z jaskrawo odzianych galaktycznych obserwatorów — nieziemców nie związanych z Instytutem, którzy przybyli tu przyglądać się i zajmować nieoficjalną dyplomacją — oddalili się. Było widać jeszcze kilku z nich, którzy schodzili szybko w dół zbocza w kierunku wschodnim, jak gdyby przyciągało ich coś interesującego, co się tam działo.

Rzecz jasna, nie zadadzą sobie trudu, by nam powiedzieć, co jest grane — pomyślała z goryczą.

— Dobra, Gailet — Michaelą westchnęła. — Znowu zapychasz pierwsza. Pokaż no im, że potrafimy ekstra nawijać.

A więc nawet pedantyczna nauczycielka mogła używać fizolskiego żargonu jako pozy i symbolu więzi, Gailet westchnęła.

— Się robi. Idę to wykręcić.

Irongrip uśmiechnął się do niej, lecz Gailet zignorowała go. Podeszła do Soranki, pokłoniła się jej i poddała zabiegom robotów.



89. Galaktowie

Suzeren Wiązki i Szponu stąpał dumnie tam i z powrotem pod poruszającym się na wietrze materiałem namiotu Instytutu Wspomagania. Głos gubryjskiego admirała pulsował wibratem oburzenia.

— To nieznośne! Niewiarygodne! Niedopuszczalne! Tę inwazję trzeba zatrzymać, powstrzymać, postawić w stan zawieszenia!

Gładka rutyna normalnej Ceremonii Wspomaganiowej rozpadła się na kawałki. Dostojnicy i egzaminatorzy z Instytutu — Galaktowie o najrozmaitszych kształtach i rozmiarach — popędzili teraz pod wielki baldachim, by pośpiesznie skonsultować się z przenośnymi Bibliotekami w poszukiwaniu precedensu wydarzenia, jakiego żaden z nich dotąd nie widział ani nawet sobie nie wyobrażał. Nieoczekiwane zaburzenia wywołały chaos wszędzie, zwłaszcza jednak w tym zakątku, gdzie Suzeren tańczył taniec oburzenia przed przypominającą pająka istotą.

Naczelny Egzaminator, pająkokształtna Serentinka, stała zrelaksowana w kręgu zbiorników danych, wysłuchując z uwagą skargi gubryjskiego oficera.

— Niech zostanie to osądzone jako pogwałcenie, naruszenie, poważne przestępstwo! Moi żołnierze z surowością wymuszą przestrzeganie poprawności!

Suzeren otrzepał upierzenie, by zademonstrować różowawy odcień, widoczny już pod zewnętrzną warstwą piór, jak gdyby Serentince mogło zaimponować, że admirał jest już niemal samicą, niemal królową.

Naczelny Egzaminator pozostała jednak nieporuszona. Ostatecznie Serentinki wszystkie były samicami, cóż więc w tym było takiego nadzwyczajnego?

Nie okazała jednak po sobie rozbawienia.

— Nowo przybyli spełniają wszystkie kryteria wymagane dla dopuszczenia do udziału w tej ceremonii — odpowiedziała cierpliwie w trzecim galaktycznym. — Rzecz jasna, wywołali konsternację i będzie się wiele o tym mówić jeszcze długo po tym, gdy dzisiejszy dzień dobiegnie końca, niemniej stanowią oni tylko jeden z wielu elementów tej ceremonii, które są, hmm, niekonwencjonalne.

Gubru otworzył, po czym zamknął, dziób.

— Co chce pani przez to powiedzieć?

— To, że jest to najbardziej nieprzepisowa Ceremonia Wspomaganiowa od megalat. Już kilkakrotnie zastanawiałam się, czy nie odwołać jej całkowicie.

— Nie odważy się pani! Złożylibyśmy odwołanie, domagali zadośćuczynienia, domagali rekompensaty…

— Och, to by wam było w smak, prawda? — Naczelny Egzaminator westchnęła. — Wszyscy wiedzą, że Gubru nadmiernie rozciągnęli siły. Orzeczenie przeciwko jednemu z Instytutów pokryłoby część waszych kosztów, co?

Tym razem Gubru milczał. Naczelny Egzaminator użyła dwóch czułków, by podrapać się w szczelinę w skorupie.

— Kilku z moich współpracowników sądzi, że taki był od początku wasz plan. W zaplanowanej przez was ceremonii jest bardzo wiele nieprawidłowości. Po bliższym zbadaniu jednak okazuje się, że każda z nich zatrzymuje się tuż przed granicą nielegalności. Potrafiliście sprytnie wyszukać precedensy i luki prawne. Na przykład sprawa zaaprobowania przez ludzi ceremonii urządzonej dla ich własnych podopiecznych. Nie jest jasne, czy ci wzięci przez was na zakładników dostojnicy rozumieli, na co się zgadzają, gdy podpisywali dokumenty, które mi przedstawiliście.

— Zaoferowano im — umożliwiono — dostęp do Biblioteki.

— Dzikusy nie słyną z umiejętności posługiwania się nią. Istnieje podejrzenie, że ich zmuszono.

— Mamy deklarację akceptacji z Ziemi! Z ich świata rodzinnego! Z gniazda ich matek!

— To fakt — zgodziła się Serentinka. — Przyjęli waszą propozycję pokoju i darmowej ceremonii. Jaki ubogi gatunek dzikusów znajdujących się w tak okropnym położeniu mógłby odrzucić podobną ofertę? Analiza semantyczna wykazuje jednak, że sądzili oni, iż wyrażają jedynie zgodę na dalsze przedyskutowanie sprawy! Najwyraźniej nie rozumieli, że nabyliście prawa do ich dawnych próśb, z których część złożono ponad pięćdziesiąt paktaarów temu! Ten fakt pozwolił na anulowanie okresu oczekiwania.

— To nie nasza sprawa, jak to zinterpretowali — odparł Suzeren Wiązki i Szponu.

— W rzeczy samej. A czy Suzeren Poprawności zgadza się z tą opinią?

Tym razem odpowiedzią było jedynie milczenie. Wreszcie Naczelny Egzaminator uniosła obie przednie nogi i skrzyżowała je w ceremonialnym pokłonie.

— Przyjmujemy do wiadomości wasz protest. Ceremonia będzie kontynuowana, zgodnie ze starożytnymi zasadami ustanowionymi przez Przodków.

Gubryjski dowódca nie miał wyboru. Pokłonił się w odpowiedzi, po czym odwrócił się i wypadł na zewnątrz, przepychając się gniewnie przez tłum swych strażników i adiutantów. Gdy przeszedł, pozostawił ich za sobą, gdaczących i wstrząśniętych.

Egzaminator zwróciła się do swego asystenta, robota.

— O czym rozmawialiśmy, zanim przyszedł Suzeren?

— O zbliżającym się statku, którego pasażerowie powołują się na przysługujący im glejt dyplomatyczny oraz status obserwatorów — odrzekła maszyna w pierwszym galaktycznym.

— Ach tak. O nich.

— Robią się coraz bardziej podenerwowani, gdyż wygląda na to, że gubryjskie myśliwce przechwytujące za chwilę odetną im drogę i mogą wyrządzić im szkodę.

Egzaminator wahała się tylko przez chwilę.

— Poinformuj, proszę, zbliżających się posłów, że nadzwyczaj nas uszczęśliwi spełnienie ich prośby. Powinni się udać bezpośrednio na kopiec, gdzie znajdą się pod opieką Instytutu Wspomagania.

Robot oddalił się pośpiesznie, by wykonać rozkaz. Jednocześnie zbliżyli się inni asystenci, którzy wymachiwali odczytami i obrazowali wstępne raporty odnoszące się do kolejnych anomalii. Holo-ekrany zapalały się jeden za drugim, by ukazać zgromadzony u podstawy wzgórza tłum, który wyłaził z zardzewiałych łodzi i piął się pod górę po nie strzeżonych zboczach.

— To wydarzenie staje się coraz bardziej interesujące — westchnęła z zadumą Naczelny Egzaminator. — Ciekawe, do czego też dojdzie teraz?



90. Gailet

Dzień już się skończył i Gimelhai opadła poniżej zachodniego horyzontu, mętnego od ciemnych chmur, gdy wyczerpane niedobitki przeszły wreszcie przez ostatnie stanowisko egzaminacyjne i padły ze zmęczenia na porośnięty trawą pagórek. Sześć szenów i sześć szymek leżało spokojnie blisko siebie, by się ogrzać. Były zbyt wyczerpane, by wziąć się za iskanie, choć wszystkie czuły, że tego potrzebują.

— Mamuśku, dlaczego nie wybrali sobie do Wspomagania psów? Albo świń? — jęknął jeden z nich.

— Pawianów — zasugerował inny głos. Rozległ się powszechny szept zgody. Te stworzenia zasługiwały na podobne traktowanie.

— Kogokolwiek, byle nie nas — podsumował zwięźle trzeci głos.

Ex exaltavit humilis — pomyślała w milczeniu Gailet. — Ci, którzy są poniżeni, będą wywyższeni.

Motto Terrageńskiego Urzędu Wspomagania miało swe początki w chrześcijańskiej Biblii. Dla Gailet zawsze kryła się w tym niefortunna implikacja, że ktoś, gdzieś, zostanie ukrzyżowany.

Jej oczy zamknęły się i poczuła, że natychmiast ogarnął ją lekki sen.

To tylko drzemka — pomyślała. Nie trwała ona jednak długo. Gailet poczuła, że nagle powrócił do niej jej sen — ten, w którym Gubru stał nad nią, spoglądając w dół przez tuleję złowieszczej machiny. Zadrżała i ponownie otworzyła oczy.

Niknęły już ostatnie refleksy wieczornego blasku. Przejmująco jasne gwiazdy migotały, jak gdyby ich światło przechodziło przez coś, co załamywało je silniej niż zwykła atmosfera.

Gdy śmigacz, którego reflektory lśniły jasno, zbliżył się i wylądował przed nimi, Gailet wraz z pozostałymi podnieśli się szybko. Z pojazdu wyłoniły się trzy postacie: wysoki, pokryty białym pierzem Gubru, pająkokształtny Galakt oraz pękaty ludzki mel, na którym ceremonialna toga wisiała niczym worek na kartofle. Gdy — wraz z innymi szymami — pokłoniła się im, Gailet rozpoznała Cordwainera Appelbego, przewodniczącego miejscowego, garthiańskiego Urzędu Wspomagania.

Mężczyzna sprawiał wrażenie oszołomionego. Z pewnością był przejęty faktem, że w tym wszystkim uczestniczy, niemniej Gailet zastanawiała się też, czy nie podano mu narkotyków.

— Hmm, chciałbym pogratulować wszystkim — oznajmił, występując nieco przed pozostałą dwójkę. — Powinniście się dowiedzieć, jak bardzo dumni z was jesteśmy. Powiedziano mi, że choć niektóre z wyników testów wciąż są dyskutowane, ogólna ocena Instytutu Wspomagania głosi, że Pan argonostes — neoszympansy z Ziemskiego Klanu — są gotowe do przejścia do trzeciego stadium, a właściwie, hmm, były gotowe już od dawna.

Następnie naprzód wystąpiła pająkokształtna dostojniczka.

— To prawda. W gruncie rzeczy mogę obiecać, że Instytut przychylnie rozpatrzy wszelkie przyszłe prośby Ziemskiego Klanu o dalsze egzaminy.

Dziękuję — pomyślała Gailet, gdy wraz z pozostałymi pokłoniła się ponownie. — Ale następnym razem proszę już mnie nie wybierać.

Naczelny Egzaminator rozpoczęła teraz długą przemowę na temat praw i obowiązków podopiecznych gatunków. Mówiła o dawno zaginionych Przodkach, którzy założyli galaktyczną cywilizację tak dawno temu, i o procedurach pozostawionych przez nich w spadku wszystkim następnym generacjom inteligentnych form życia.

Egzaminator przemawiała w siódmym galaktycznym, który większość szymów potrafiła co najmniej zrozumieć. Gailet starała się słuchać uważnie, lecz, wewnątrz, jej zakłopotane myśli wciąż wracały ku temu, co niewątpliwie nastąpi później.

Była pewna, że czuje pod stopami narastanie słabego drżenia, które towarzyszyło im przez całą drogę na szczyt góry. Wypełniało ono powietrze niskim, ledwie słyszalnym dudnieniem. Gailet zachwiała się. Odniosła wrażenie, że mija ją fala nierzeczywistości. Podniosła wzrok i dostrzegła, że kilka wieczornych gwiazd rozjarzyło się nagle jaśniej. Inne uciekły na boki, gdy owalna dystorsja umiejscowiła się bezpośrednio nad jej głową. Zaczęła gromadzić się tam czerń.

Unosząca się na wietrze przemowa Serentinki nie cichła. Cordwainer Appelbe słuchał, zaabsorbowany, z otumanionym wyrazem twarzy, lecz białopióry Gubru stawał się w widoczny sposób coraz bardziej niecierpliwy z każdym upływającym momentem. Gailet dobrze rozumiała, dlaczego. Teraz, gdy bocznik hiperprzestrzenny był rozgrzany i gotowy do użytku, najeźdźcy musieli płacić za każdą upływającą minutę. Gdy Gailet to zrozumiała, poczuła przypływ sympatii dla przynudzającej serentińskiej dostojniczki. Szturchnęła łokciem Michaelę, gdy jej przyjaciółka zaczęła sprawiać wrażenie, że za chwilę popadnie w drzemkę, po czym przybrała pełną skupienia minę.

Kilkakrotnie Gubru otwierał dziób, jak gdyby miał zamiar dopuścić się nieeleganckiego czynu, jakim byłoby przerwanie Naczelnemu Egzaminatorowi. Wreszcie, gdy pająkokształtna istota ucichła na chwilę, aby zaczerpnąć tchu, ptaszysko wtrąciło się nagle. Gailet, która przez kilka miesięcy uczyła się intensywnie, z łatwością zrozumiała urywane słowa trzeciego galaktycznego.

— …zwleka, ociąga się, mitręży czas! Pani motywy są wątpliwe, nie wzbudzające zaufania, podejrzane! Nalegam, by pani kontynuowała, przyśpieszyła, przeszła do rzeczy!

Serentinka jednak nie straciła rytmu, lecz kontynuowała w siódmym galaktycznym.

— Pokonując straszliwe wyzwanie, które stanęło przed wami dzisiaj, zdając testy bardziej rygorystyczne niż wszystkie, które dotąd widziałam, udowodniliście, że jesteście godni tytułu młodszych obywateli naszej cywilizacji i przynieśliście zaszczyt swemu klanowi. Zasłużyliście sobie na to, co dzisiaj otrzymujecie — prawo do potwierdzenia waszej miłości do swych opiekunów oraz wyboru nadzorcy stadium. Ta druga decyzja jest ważna. Na nadzorcę musicie wybrać znany, tlenodyszny gatunek gwiezdnych wędrowców, który nie jest członkiem waszego klanu. Gatunek ów będzie bronił waszych interesów oraz w sposób bezstronny interweniował w sporach pomiędzy wami a waszymi opiekunami. Jeśli tego pragniecie, macie prawo wybrać Tymbrimczyków z Klanu Krallnithów, którzy byli waszymi nadzorcami i doradcami do tej chwili albo też dokonać zmiany. Możecie również wybrać jeszcze inną opcję — zakończyć wasz udział w galaktycznej cywilizacji i zażądać odwrócenia skutków wspomaganiowych manipulacji. Nawet ten drastyczny krok został przepisany przez Przodków jako zagwarantowanie fundamentalnych praw żywych istot.

Czy moglibyśmy to zrobić? Czy naprawdę byśmy mogli?

Gailet poczuła odrętwienie już na samą tę myśl. Mimo iż wiedziała, że w praktyce niemal nigdy się na to nie pozwala, taka opcja istniała!

Zadrżała i ponownie skupiła swą uwagę na przemowie. Naczelny Egzaminator uniosła dwa ramiona na znak błogosławieństwa.

— W imię Instytutu Wspomagania, przed całą galaktyczną cywilizacją, ogłaszam w tej chwili was, reprezentantów swego gatunku, za upoważnionych i zdolnych do dokonania wyboru i złożenia świadectwa. Idźcie i przynieście dumę wszystkim żywym istotom.

Serentinka cofnęła się. Nareszcie przyszła kolej na sponsora ceremonii. W normalnych warunkach byłby nim człowiek lub być może Tymbrimczyk, tym razem jednak sprawa wyglądała inaczej. Gubryjski emisariusz odtańczył mały taniec zniecierpliwienia. Zaskrzeczał coś szybko do generatora głowu. Zagrzmiały słowa siódmego galaktycznego.

— Dziesięciu spośród was będzie towarzyszyć ostatecznie wybranym reprezentantom do bocznika, by służyć za świadków. Wyznaczona para dźwigać będzie brzemię wyboru i zaszczytu. Wymienię teraz ich nazwiska. Doktor Gailet Jones, samica, obywatelka Garthu, Terrageńskiej Federacji i Ziemskiego Klanu.

Gailet nie chciała się poruszyć, lecz jej przyjaciółka Michaela zdradziła ją, kładąc jej rękę na krzyżu. Postąpiła kilka kroków w kierunku dygnitarzy i pokłoniła się. Generator głosu zabrzmiał ponownie.

— Irongrip Hansen, samiec, obywatel Garthu, Terrageńskiej Federacji i Ziemskiego Klanu.

Większość ze stojących za nią szymów wciągnęła powietrze pod wpływem szoku i przerażenia. Gailet jednak zamknęła tylko oczy. Jej najgorsze obawy zostały potwierdzone. Do tej chwili trzymała się uporczywie nadziei, że Suzeren Poprawności mógł jeszcze zachować wpływ pomiędzy Gubru. Że zdoła jeszcze zmusić triumwirat do uczciwej gry. Teraz jednak…

Poczuła, że stanął obok niej. Wiedziała, że szen, którego nienawidziła najbardziej, ma na twarzy ten swój uśmieszek.

Dość tego! Już wystarczająco długo to znosiłam! Z pewnością Naczelny Egzaminator coś podejrzewa. Jeśli jej powiem…

Nie poruszyła się jednak. Jej usta nie otworzyły się, by przemówić.

Nagle i z brutalną jasnością Gailet zrozumiała prawdziwy powód, dla którego tak długo godziła się brać udział w tej farsie.

Manipulowali w moim umyśle!

Wszystko nagle nabrało sensu. Przypomniała sobie sny… koszmary wyrażające bezradność wobec subtelnego, lecz nieugiętego przymusu, wywieranego przez maszyny trzymane w bezlitosnych szponach.

Instytut Wspomagania nie dysponuje sprzętem niezbędnym do wykrycia czegoś takiego.

Jasne, że nie! Ceremonie Wspomaganiowe były nieodmiennie radosnymi uroczystościami, święconymi wspólnie przez opiekunów i podopiecznych. Kto kiedykolwiek słyszał, by reprezentanta gatunku trzeba było uwarunkowywać lub zmuszać do uczestnictwa?

Musieli to zrobić po tym, jak zabrali Fibena. Suzeren Poprawności nigdy nie zgodziłby się na podobny numer. Gdyby tylko Naczelny Egzaminator dowiedziała się o tym, moglibyśmy wycisnąć z Gubru reparacje warte całą planetę!

Gailet otworzyła usta.

— Ja… — usiłowała wykrztusić z siebie słowa. Naczelny Egzaminator spojrzała na nią.

Pot skondensował się na czole szymki. Jedyne, co musiała zrobić, to wysunąć oskarżenie. Choćby uczynić aluzję!

Jej mózg jednak zamarzł. Czuła się tak, jakby zapomniała, jak kształtuje się słowa!

Blokada mowy. No jasne. Gubru dowiedzieli się, jak łatwo jest założyć ją neoszympansowi. Człowiek, być może, byłby w stanie ją przełamać, lecz Gailet wiedziała, że w jej przypadku sprawa jest beznadziejna.

Nie umiała odczytywać wyrazu twarzy stawonogów, odniosła jednak wrażenie, że Serentinka z jakiegoś powodu wygląda na rozczarowaną. Egzaminator cofnęła się.

— Przejdźcie do bocznika hiperprzestrzennego — poleciła.

Nie! — pragnęła krzyknąć Gailet, wydała z siebie jednak jedynie słabe westchnienie. Poczuła, że jej prawa ręka uniosła się z własnej inicjatywy i spotkała z lewą ręką Irongripa. Ten złapał ją mocno tak, że nie mogła się uwolnić.

Wtedy właśnie poczuła, że w jej umyśle zaczyna się formować obraz — ptasia twarz z żółtym dziobem i zimnymi, nie mrugającymi oczyma. Żadne wysiłki nie mogły jej uwolnić od tego wyobrażenia. Gailet wiedziała z przerażającą pewnością, że zaniesie je ze sobą na szczyt ceremonialnego kopca, a gdy już się tam znajdzie, ona i Irongrip wyślą je ku górze, do owalu zniekształconej przestrzeni nad ich głowami, by mogli je ujrzeć wszyscy, tutaj i na tysiącu innych światów.

Ta część umysłu Gailet, która wciąż należała do niej — logiczne jestestwo, odcięte teraz i izolowane — dostrzegło wyrachowaną i podstępną logikę tego planu.

Och, ludzie z pewnością będą twierdzić, że wybór, którego dokonano dzisiaj, był oszustwem. Ponadto zapewne więcej niż połowa klanów w Pięciu Galaktykach w to uwierzy. To jednak niczego nie zmieni. Decyzja zachowa swą ważność! Alternatywą byłaby dyskredytacja całego systemu. Gwiezdna cywilizacja znajdowała się teraz pod taką presją, że nie mogła znieść wielu dodatkowych napięć.

W gruncie rzeczy całkiem dużo klanów mogło uznać, że jedno małe plemię dzikusów przysporzyło już wystarczająco wielu kłopotów. Bez względu na to, po czyjej stronie była racja, niemało zwolenników znajdzie pomysł, by zakończyć ten problem raz na zawsze.

Nagle Gailet pojęła wszystko. Gubru nie pragnęli zostać jedynie „obrońcami” i nadzorcami szymów podczas następnego stadium. Mieli zamiar doprowadzić do eksterminacji ludzkości. Gdy już zostanie to osiągnięte, jej własny gatunek będzie przeznaczony do adopcji i Gailet nie miała wiele wątpliwości, czym się to skończy!

Serce jej waliło. Opierała się, nie chcąc zwrócić się w kierunku, w którym prowadził ją Irongrip, nic to jednak nie dało. Modliła się, by dostać wylewu.

Chcę umrzeć!

Jej życie nie miało większego znaczenia. Z pewnością zresztą zaplanowali jej „zniknięcie” natychmiast po ceremonii. Będą chcieli pozbyć się dowodów.

Och, Goodall i Ifni, powalcie mnie teraz! — chciała krzyknąć.

W tym momencie wreszcie rozległy się słowa… lecz to nie jej głos je wypowiedział.

— Stać! Dzieje się tu niesprawiedliwość! Żądam, by mnie wysłuchano!

Gailet nie wyobrażała sobie, że jej serce może bić jeszcze szybciej, teraz jednak tachykardia sprawiła, że poczuła się słabo.

O Boże, niech to będzie…

Usłyszała, jak Irongrip zaklął. Poczuła, że wypuścił jej rękę. Już to samo przyniosło jej radość. Rozległ się skrzekliwy odgłos gubryjskiego gniewu i wysokie „ips” szymskiego zaskoczenia. Ktoś — Mi-chaela, zdała sobie sprawę Gailet — ujął ją za ramię i odwrócił.

Była już pełna noc. Rozproszone chmury oświetlały od dołu jasne latarnie kierunkowe kopca oraz burzliwy, lśniący łagodnym blaskiem tunel energii, który formował się teraz ponad sztuczną górą. Samotny neoszympans w zabrudzonej piaskiem ceremonialnej szacie zbliżył się z ostatniego stanowiska testowego. Otarł pot z czoła i ruszył zdecydowanym krokiem ku trójce zaskoczonych dygnitarzy.

To Fiben — pomyślała Gailet. Z oszołomieniem przekonała się, że stare nawyki powróciły do niej jako pierwsze.

Och, Fiben, tylko nie udawaj chojraka! Staraj się nie zapomnieć o protokole…

Gdy zdała sobie sprawę, co robi, Gailet zachichotała nagle, ogarnięta przelotną falą histerii. Uwolniło ją to częściowo od paraliżu i zdołała podnieść rękę, by zasłonić usta.

— Och, Fiben — westchnęła.

Irongrip warknął, nowo przybyły zignorował jednak nadzorowanego. Fiben spojrzał jej w oczy i mrugnął znacząco. Gailet uderzyło, że gest, który kiedyś tak ją denerwował, teraz sprawił, że kolana ugięły się pod nią z radości.

Fiben podszedł do trojga dostojników i pokłonił się nisko. Potem, ze złożonymi na znak szacunku dłońmi, czekał, aż pozwolą mu przemówić.

— …niehonorowe, uporczywe, niedopuszczalne zakłócenia — zagrzmiał generator głosu gubryjskiego dostojnika. — Żądamy natychmiastowego usunięcia oraz sankcji, kary…

Hałas ucichł nagle, gdy Naczelny Egzaminator sięgnęła przed siebie jednym z przednich ramion i wyłączyła generator. Następnie wystąpiła zgrabnym krokiem naprzód i zwróciła się do Fibena.

— Młoda istoto, gratuluję ci, że zdołałaś sama pokonać drogę aż na szczyt. Twoja wspinaczka była jednym z głównych źródeł zamieszania i niekonwencjonalności, które sprawiają, że jest to jedna z najbardziej pamiętnych ceremonii, jakie kiedykolwiek odnotowano. Ze względu na wyniki twych testów oraz inne osiągnięcia zasłużyłaś sobie na miejsce na tym szczycie. — Serentinka skrzyżowała dwa ramiona i obniżyła przednią część ciała. — Teraz — ciągnęła, gdy podniosła się ponownie — czy możemy przyjąć, że chcesz złożyć skargę? I to wystarczająco ważną, by tłumaczyła tak obcesowy ton?

Gailet poczuła napięcie. Naczelny Egzaminator mogła z nimi sympatyzować, lecz w jej słowach kryła się zawoalowana groźba. Lepiej niech Fiben dobrze uzasadni swe stanowisko. Jeden błąd i może uczynić sytuację jeszcze gorszą niż przedtem.

Fiben pokłonił się ponownie.

— Z… z szacunkiem domagam się wyjaśnienia tego… tego, w jaki sposób wybiera się reprezentantów gatunku.

Nie najgorzej.

Mimo to Gailet wciąż walczyła ze swym uwarunkowaniem. Gdyby tylko mogła tam podejść, by mu pomóc!

Od pewnego czasu skryte w mroku zbocza, znajdujące się poza kręgiem świateł, zaczęły się wypełniać galaktycznymi dygnitarzami — tymi, którzy wcześniej oddalili się, by obserwować nieznane wydarzenia rozgrywające się na dole. Teraz wszyscy ucichli, spoglądając na skromnego podopiecznego z jednego z najnowszych spośród wszystkich gatunków, który żądał odpowiedzi od magnata z Instytutu.

Gdy Naczelny Egzaminator mu ich udzielała, w jej głosie brzmiała cierpliwość.

— Jest tradycją, że sponsorzy ceremonii wybierają parę spośród tych, którzy przeszli wszystkie próby. Choć jest prawdą, że w tym przypadku sponsorzy są zdeklarowanymi wrogami waszego klanu, ich nieprzyjaźń oficjalnie wygaśnie wraz z ukończeniem obrządków. Pomiędzy klanami Terran i Gooksyu-Gubru zapanuje pokój. Czy sprzeciwiasz się temu, młoda istoto?

— Nie — Fiben potrząsnął głową. — Nie temu. Chcę się tylko dowiedzieć jednego: czy bezwzględnie musimy zaakceptować dokonany przez sponsorów wybór reprezentantów?

Gubryjski emisariusz zaskrzeczał natychmiast z oburzenia. Zaskoczone szymy popatrzyły na siebie. Irongrip mruknął:

— Kiedy to wszystko się skończy, wezmę tego małego studencika i…

Serentinka nakazała gestem milczenie. Jej wielofasetkowe oczy skupiły się na Fibenie.

— Młoda istoto, co byś uczyniła, gdyby zależało to od ciebie? Czy chciałabyś, byśmy poddali to pod głosowanie twych współplemieńców?

Fiben pokłonił się.

— Chciałbym, wasza dostojność.

Tym razem wrzask Gubru był naprawdę bolesny dla ucha. Gailet po raz kolejny spróbowała wystąpić naprzód, lecz Irongrip trzymał ją mocno za ramię. Była zmuszona do stania bez ruchu i wysłuchiwania mamrotanych przez nadzorowanego przekleństw.

Wreszcie serentińska dostojniczka przemówiła:

— Choć odnoszę się do twej prośby życzliwie, nie widzę, w jaki sposób mogłabym ją spełnić. Przy braku precedensu…

— Ale jest taki precedens!

Był to nowy, basowy głos, dobiegający ze skrytego w mroku stoku znajdującego się za plecami dostojników. Z tłumu galaktycznych gości wyłoniły się cztery postacie, które wkroczyły na oświetlony obszar. Jeśli przedtem Gailet była zaskoczona, teraz mogła jedynie wybałuszyć oczy z niedowierzania.

Uthacalthing!

Smukłemu Tymbrimczykowi towarzyszył brodaty ludzki mel, który swą niedopasowaną ceremonialną szatę pożyczył zapewne w ostatniej chwili od jakiegoś dwunogiego, lecz nie całkiem człekokształtnego Galakta i zarzucił ją na coś, co wyglądało na skóry zwierzęce. Obok młodego człowieka kroczył neoszympans, który miał widoczne kłopoty ze staniem w pozycji pionowej i nosił wiele stygmatów atawizmu. Gdy grupa zbliżała się do pustego terenu, ów szym trzymał się z tyłu, jak gdyby rozumiał, że nie jest to miejsce dla niego.

To jednak czwarta istota — wysoka postać, której jaskrawy, nadęty grzebień grzbietowy wzniósł się w górę na znak godności jak balon — pokłoniła się od niechcenia i zwróciła do Serentinki.

— Widzę cię. Kaszlnięcie *Quinn’3 z Instytutu Wspomagania. Serentinka odwzajemniła pokłon.

— Widzę cię, szanowny ambasadorze Kaulcie z Thennanian, i ciebie, Uthacalthingu z Tymbrimczyków, a także waszych towarzyszy. Przyjemnie jest być świadkiem waszego bezpiecznego przybycia.

Wielki Thennanianin rozpostarł ramiona.

— Dziękuję waszej dostojności za udzielenie mi zgody na skorzystanie ze swych urządzeń nadawczych, bym mógł się skontaktować z moim klanem po tak długiej przymusowej izolacji.

— To jest teren neutralny — oznajmiła dostojniczka. — Wiem też, że istnieją poważne kwestie dotyczące tej planety, na które chce pan zwrócić uwagę Instytutu, gdy tylko ta ceremonia dobiegnie końca. Na razie jednak muszę nalegać, byśmy trzymali się tematu. Czy zechce pan, proszę, wyjaśnić uwagę, którą wypowiedział pan po przybyciu?

Kault wskazał ręką na Uthacalthinga.

— Ten szanowny poseł reprezentuje gatunek, który służył neoszympansom jako nadzorca stadium oraz obrońca już od chwili, gdy ich opiekunowie, dzikusy, napotkali galaktyczne społeczeństwo. Pozwolę, by on to pani powiedział.

Nagle Gailet zauważyła, jak zmęczony wydaje się Uthacalthing. Zwykle pełne wyrazu witki tyma leżały rozciągnięte bezwładnie, zaś jego oczy były blisko przysunięte do siebie. Musiał zadać sobie widoczny wysiłek, by wystąpić naprzód i wyciągnąć rękę, w której trzymał mały, czarny sześcian.

— Tu są informacje — zaczął.

Podszedł do niego robot, który wyjął przedmiot z jego dłoni. Od tej chwili personel Instytutu rozpocznie sprawdzanie cytatów. Sama Naczelny Egzaminator słuchała Uthacalthinga z uwagą.

— Te dane pokażą, że w bardzo wczesnym okresie historii galaktycznej — Ceremonie Wspomaganiowe rozwinęły się z pragnienia Przodków, by uchronić się przed błędem o charakterze moralnym. Ci, którzy rozpoczęli proces znany teraz przez nas jako Wspomaganie, często konsultowali się ze swymi podopiecznymi gatunkami, tak samo jak dzisiaj ludzie ze swoimi. Ponadto podopiecznym nigdy nie narzucano ich reprezentantów.

Uthacalthing wskazał ręką w stronę zebranych szymów.

— Ściśle mówiąc, sponsorzy ceremonii, dokonując wyboru, wysuwają jedynie sugestie. Prawo pozwala, by podopieczni, zaliczywszy wszystkie testy odpowiednie dla ich stadium, zignorowali ten wybór. W pierwotnym sensie ten płaskowyż stanowi ich terytorium, a my przebywamy na nim jako ich goście.

Gailet ujrzała, że obserwujący ich Galaktowie są podnieceni. Wielu skonsultowało się z własnymi studniami danych w poszukiwaniu precedensów, które wysunął Uthacalthing. Wielojęzyczne trajkotanie rozlegało się coraz szerzej wokół nich. Przybył nowy śmigacz z kilkoma Gubru oraz przenośnym urządzeniem komunikacyjnym. Najwyraźniej najeźdźcy również przeprowadzali gorączkowe badania.

Przez cały czas można było wyczuć moc bocznika hiperprzetrzennego narastającą tuż nad nimi. Niski łoskot był już teraz wszechobecny. Sprawiał, że ścięgna Gailet drżały w narzuconym przez niego rytmie.

Naczelny Egzaminator zwróciła się w stronę nominalnego przedstawiciela ludzi, Cordwainera Appelbego.

— Czy, w imieniu swego klanu, popiera pan prośbę o odejście od normalnej procedury?

Appelbe przygryzł dolną wargę. Spojrzał na Uthacalthinga, potem na Fibena, a następnie z powrotem na tymbrimskiego ambasadora. Nagle, po raz pierwszy, mężczyzna naprawdę się uśmiechnął.

— Do diabła, tak jest! Jasne, że popieram! — powiedział w anglicu. W tej samej niemal chwili zaczerwienił się i przeszedł na starannie artykułowany siódmy galaktyczny.

— W imieniu mojego klanu popieram prośbę ambasadora Uthacalthinga.

Serentinka odeszła na bok, by wysłuchać raportu swego personelu. Gdy wróciła, na całym stoku zapadła cisza. Wszyscy byli przykuci do miejsca pod wpływem napięcia aż do chwili, gdy pokłoniła się Fibenowi.

— Precedens, w rzeczy samej, można zinterpretować w sposób korzystny dla twej prośby. Czy mam poprosić twoich towarzyszy, by dokonali wyboru przez podniesienie rąk, czy też drogą tajnego głosowania?

— Świetnie! — rozległ się szept w anglicu. Młody człowiek, który towarzyszył Uthacalthingowi, uśmiechnął się i pokazał Fibenowi uniesiony ku górze kciuk. Na szczęście żaden z Galaktów nie spoglądał w tę stronę, by być świadkiem owej impertynencji.

Fiben zmusił się do przybrania poważnej miny. Pokłonił się po raz kolejny.

— Och, głosowanie przez podniesienie rąk będzie w sam raz, wasza dostojność. Dziękuję pani.

Gailet podczas wyborów czuła się przede wszystkim otumaniona. Starała się usilnie. by nie wyrazić zgody na kandydowanie, lecz ten sam przymus, ta sama nieubłagana siła, która uprzednio nie pozwoliła jej przemówić, sprawiła, że nie była w stanie wycofać swej kandydatury. Wybrano ją jednogłośnie.

Rywalizacja o tytuł męskiego reprezentanta również była prosta. Fiben stawił czoła Irogripowi, spoglądając spokojnie w dzikie oczy! wysoko nadzorowanego. Gailet stwierdziła, że wszystko, na co mogła się zdobyć, to wstrzymać się od głosu, co sprawiło, że kilku spośród pozostałych spojrzało na nią ze zdumieniem.

Mimo to o mało rozpłakała się z ulgi, gdy padł wynik dziewięć do trzech… na korzyść Fibena Bolgera. Gdy wreszcie zbliżył się do niej, Gailet osunęła mu się w ramiona i zalała łzami.

— Wszystko będzie dobrze — powiedział. Pocieszyły ją nie tyle banalne słowa, co brzmienie jego głosu.

— Powiedziałam ci, że wrócę, prawda?

Pociągnęła nosem i otarła łzy. Skinęła głową. Jeden banał wymagał drugiego. Dotknęła jego policzka. W jej głosie była tylko odrobina sarkazmu, gdy powiedziała:

— Mój ty bohaterze.

Pozostałe szymy — wszystkie poza znajdującymi się w mniejszości nadzorowanymi — zebrały się wokół nich. Rozradowany tłum otoczył ich ciasno. Po raz pierwszy zaczęło wyglądać na to, że ceremonia może się jednak zamienić w radosną uroczystość.

Stanęli w szeregu, dwójkami, za Fibenem i Gailet, po czym ruszyli w kierunku ostatniej ścieżki prowadzącej na szczyt, gdzie wkrótce miało się uformować fizyczne połączenie pomiędzy tym światem a odległymi przestrzeniami.

W tej właśnie chwili przenikliwy gwizd poniósł się echem po małym płaskowyżu. Nowy śmigacz wylądował przed szymami, blokując im drogę.

— O, nie! — jęknął Fiben, który natychmiast rozpoznał barkę przewożącą trzech suzerenów gubryjskich sił inwazyjnych.

Suzeren Poprawności wyglądał na zgnębionego. Siedział na grzędzie, opadły z sił. Nie był nawet w stanie podnieść głowy, by na nich spojrzeć. Pozostali dwaj władcy zeskoczyli jednak zwinnie na ziemię i w zwięzłych słowach zwrócili się do Serentinki:

— My również chcemy przedstawić, przedłożyć, powołać się na… precedens!



91. Fiben

Jak łatwo zwycięstwo może przerodzić się w klęskę? Fiben zastanawiał się nad tym problemem, gdy zdjął ceremonialna szatę i pozwolił dwóm szymom, by namaszczały olejem jego barki. Naprężał mięśnie, starając się przypomnieć to z dawnych czasów, gdy uprawiał zapasy, co mogło mu się przydać.

Jestem na to za stary — pomyślał. — A to był długi, ciężki dzień. Gubru nie żartowali, gdy radośnie oznajmili, że znaleźli furtkę. Gailet próbowała wytłumaczyć mu sprawę, podczas gdy się przygotowywał. Jak zwykle, wszystko wydawało się mieć charakter abstrakcyjny.

— Tak jak to widzę, Fiben, Galaktowie nie odrzucają idei ewolucji jako takiej, a jedynie ideę ewolucji inteligencji. Wierzą w coś podobnego do tego, co ongiś nazywaliśmy „darwinizmem” w odniesieniu do wszystkich istot aż do poziomu przedrozumnych. Ponadto uważa się, że natura jest mądra, gdyż zmusza każdy gatunek, by wykazał swe przystosowanie w warunkach dzikiego życia.

Fiben westchnął.

— Proszę cię, przejdź do rzeczy, Gailet. Powiedz mi tylko, dlaczego muszę stawić czoła temu łachmycie. Czy rozstrzygnięcie sporu przez pojedynek nie jest czymś głupawym nawet według nieziemniackich standardów?

Gailet potrząsnęła głową. Przez krótką chwilę wydawało się, ze dotknęła ją blokada mowy. To jednak zniknęło, gdy jej umysł przestawił się na znajome, pedantyczne tory.

— Nie, nie jest. Nie, jeśli przyjrzeć się temu uważnie. Widzisz, jednym z niebezpieczeństw, na jakie naraża się gatunek opiekunów, wspomagając nową rasę podopiecznych aż do poziomu inteligencji gwiezdnych wędrowców, jest możliwość, że poprzez zbyt daleko posunięte manipulacje może ją pozbawić jej istoty, tego właśnie dobrego przystosowania, które uczyniło ją kandydatem do Wspomagania.

— Chcesz powiedzieć…

— Że Gubru mogą oskarżyć ludzi, iż to właśnie uczynili szymom, i jedyny sposób na udowodnienie, że tak nie jest, to demonstracja, że wciąż potrafimy być zapalczywi, twardzi i silni fizycznie.

— Ale myślałem, że wszystkie te testy… Gailet potrząsnęła głową.

— Wykazały one, że wszyscy na tym płaskowyżu spełniają kryteria Trzeciego Stadium. Nawet — Gailet skrzywiła twarz. Wydawało się, że musi walczyć o słowa — nawet ci nadzorowani stoją wyżej, przynajmniej w większości kwestii, które — w myśl przepisów — testuje Instytut. Nie spełniają jedynie naszych, dziwacznych, ziemskich wymagań.

— Takich, jak przyzwoity charakter i odpowiednia woń ciała. Aha. Nadal jednak nie kapuję…

— Fiben, Instytutu tak naprawdę nie obchodzi, kto wejdzie do bocznika, od chwili gdy wszyscy zaliczyliśmy testy. Jeśli Gubru chcą, by nasz męski reprezentant gatunku udowodnił, że jest lepszy pod jeszcze jednym względem — „sprawności” — to cóż, istnieją precedensy. W gruncie rzeczy robiono to częściej niż głosowanie.

Po drugiej stronie niewielkiego placyku Irongrip zginał mięśnie i uśmiechał się do Fibena, wspierany przez dwóch wspólników. Weasel i Steelbar przerzucali się żartami z potężnym wodzem nadzorowanych, śmiejąc się — pewni swego — z tego nagłego zwrotu na ich korzyść.

Teraz na Fibena przyszła kolej, by potrząsnąć głową i mruknąć cicho.

— Goodall, cóż to za sposób na rządzenie galaktyką. Może jednak Prathachulthorn miał rację?

— Co takiego, Fiben?

— Nic — odparł, gdy ujrzał, jak sędzia — pilański przedstawiciel Instytutu — zbliżył się do środka areny. Fiben odwrócił się, by spojrzeć Gailet w oczy. — Powiedz mi tylko, że wyjdziesz za mnie, jeśli wygram.

— Ale… — mrugnęła, po czym skinęła głową. Wydawało się, że ma zamiar powiedzieć coś jeszcze, lecz w jej oczach pojawił się ów niezwykły wyraz, jak gdyby po prostu nie potrafiła sformułować zwykłego zdania. Zadrżała. Dziwnym, odległym głosem zdołała wydusić z siebie pięć słów:

— Zabij — go — dla — mnie, Fiben.

To, co widniało w jej oczach, nie było drapieżną żądzą krwi, lecz czymś znacznie głębszym. Desperacją.

Fiben skinął głową. Nie miał żadnych złudzeń co do tego, jakie zamiary ma w stosunku do niego Irongrip.

Sędzia kazał im wystąpić. Miało nie być broni. Miało nie być zasad. Podziemne dudnienie przerodziło się w silny, gniewny warkot. Strefa nieprzestrzeni nad ich głowami zamigotała na krawędziach, jak gdyby rozświetliły ją śmiercionośne błyskawice.

Zaczęło się od powolnego okrążania areny. Fiben i jego przeciwnik spoglądali na siebie ostrożnie, zataczając wokół niej bokiem pełen krąg. Dziewięć spośród pozostałych szymów stało na zboczu ponad nimi, obok Uthacalthinga, Kaulta i Roberta Oneagle’a. Po drugiej stronie obserwowali walkę Gubru oraz dwaj współtowarzysze Irongripa. Rozmaici galaktyczni obserwatorzy oraz przedstawiciele Instytutu Wspomagania zajęli oddzielające ich od siebie łuki.

Weasel i Steelber dawali pięściami znaki swemu dowódcy i szczerzyli zęby.

— Załatw go, Fiben! — zagrzewał go jeden z pozostałych szymów. A więc cały barokowy rytuał, cała tajemnicza, starożytna tradycja i wiedza doprowadziły w końcu do tego. W ten sposób Matka Natura uzyskała wreszcie decydujący głos.

— Sta…art!

Nagły okrzyk pilańskiego sędziego uderzył w uszy Fibena ultradźwiękowym piskiem, na chwilę zanim zagrzmiał generator głosu.

Irongrip był szybki. Zaszarżował prosto przed siebie. Fiben o mało nie za późno zdecydował, że jest to manewr mający na celu zmylenie przeciwnika. Zaczął odskakiwać w lewą stronę, lecz w ostatnim momencie zdążył jeszcze zmienić kierunek i zadał cios pozostawioną z tyłu stopą.

Nie zakończył się on satysfakcjonującym chrupnięciem, na które miał nadzieję Fiben, lecz Irongrip krzyknął głośno i zatoczył się do tyłu, trzymając się za żebra. Niestety Fiben utracił równowagę i nie był w stanie wykorzystać tej przelotnej okazji. W kilka sekund później było już po niej. Irongrip ponownie ruszył naprzód, tym razem ostrożniej. W jego oczach wypisana była żądza mordu.

W niektóre dni po prostu nie opłaca się wstawać z łóżka — pomyślał Fiben, gdy ponownie zaczęli krążyć wokół siebie.

W rzeczywistości dzisiejszy dzień rozpoczął się dla niego, gdy obudził się na gałęzi drzewa w odległości kilku mil na zewnątrz od ogrodzenia Port Helenia, gdzie spadochrony bluszczu talerzowego przyozdabiały girlandami nagie gałęzie ogołoconego przez zimę sadu…

Irongrip zadał suche uderzenie, za którym poszedł mocny cios prawą. Fiben dał nurka pod ramieniem przeciwnika i odpowiedział uderzeniem na odlew. Irongrip je zablokował. Gdy kości ich przedramion spotkały się ze sobą, wydały głośny trzask.

…Żołnierze Szponu okazali mu niechętną uprzejmość, poganiał więc mocno Tycho, aż wreszcie dojechał do dawnego więzienia…

Pięść przeleciała z gwizdem obok jego ucha niczym kula armatnia. Fiben zbliżył się do nieprzyjaciela, pozostawiając na zewnątrz jego wyciągnięte ramię, i obrócił się, by zadać łokciem cios w jego odsłonięty żołądek.

…Spoglądając na porzucone pomieszczenie, zrozumiał, że zostało mu bardzo mało czasu. Tycho pogalopował przez puste ulice z kwiatem zwisającym z pyska…

Pchnięcie nie było wystarczająco silne. Co gorsze, uchylił się zbyt wolno i cofające się szybko ramię Irongripa zacisnęło się na jego gardle.

…i doki pełne były szymów, które stały wzdłuż przystani, budynków i ulic, gapiąc się…

Miażdżący ucisk groził odcięciem dopływu powietrza. Fiben przykucnął i cofnął prawą stopę, wkładając ją pomiędzy nogi przeciwnika. Zaczął ciągnąć w jedną stronę, aż Irongrip zastosował przeciwwagę, po czym odwrócił się gwałtownie, naparł całym ciężarem w przeciwnym kierunku i zadał kopniaka. Prawa noga Irongripa omsknęła się. Nadmierna siła, z jaką się opierał, uniosła Fibena w górę i przewróciła na ziemię. Niewiarygodnie mocny uścisk nadzorowanego utrzymywał się jeszcze przez zdumiewająco długą chwilę. Puścił dopiero wraz ze strzępami ciała rywala.

…Zamienił konia na łódź i skierował się prosto na drugą stronę zatoki, ku barierze z boi…

Krew płynęła strumieniem z rozdartego gardła Fibena. Szrama minęła jego żyłę szyjną zaledwie o pół cala. Cofnął się, gdy ujrzał, jak szybko Irongrip stanął z powrotem na nogi. Prędkość poruszeń tego szena była wprost przerażająca.

…Stoczył umysłową bitwę z bojami, zdobywając — przez użycie rozumu — prawo do przejścia…

Irongrip odsłonił zęby, rozłożył długie ramiona i wydał z siebie mrożący krew w żyłach wrzask. Ten widok i dźwięk przeszyły Fibena niczym wspomnienie walk toczonych na długo, długo zanim szymy zaczęły latać gwiazdolotami, gdy zastraszenie stanowiło połowę każdego zwycięstwa.

— Dasz sobie radę, Fiben! — krzyknął Robert Oneagle, by unieszkodliwić magię gróźb Irongripa. — No jazda, stary! Zrób to dla Simona!

Cholera — pomyślał Fiben. — Typowo ludzki trik. Żerowanie na poczuciu winy!

Niemniej zdołał przezwyciężyć chwilowy przypływ wątpliwości. Uśmiechnął się do wroga.

— Fakt, że potrafisz wrzeszczeć, ale czy umiesz zrobić to? Zagrał mu na nosie. Następnie musiał szybko uskoczyć w bok, gdyż Irongrip zaszarżował. Tym razem obaj zadali czyste ciosy, brzmiące jak uderzenia w bęben. Oba szymy dotarły chwiejnym krokiem na przeciwległe krańce areny. Tam dopiero zdołały odwrócić się ponownie, dysząc ciężko i odsłaniając zęby.

…Plaża była zaśmiecona, zaś ścieżka w górę urwisk długa i trudna. Okazało się jednak, że był to tylko początek. Zaskoczeni przedstawiciele Instytutu zaczęli już demontować swe maszyny, gdy nagle zjawił się on, zmuszając ich do pozostania na miejscu i przeprowadzenia jeszcze jednego testu. Sądzili, że nie będzie trzeba wiele czasu, by wysłać go z powrotem do domu…

Gdy następnym razem zbliżyli się do siebie, Fiben celowo przyjął kilka ciosów w bok twarzy, by móc podejść do przeciwnika i rzucić go na ziemię. Nie był to najbardziej elegancki przykład dżiu-dżitsu. Wykonując rzut, poczuł nagły, rozdzierający ból w nodze.

Przez chwilę Irongrip leżał, bezradny, na ziemi. Gdy jednak Fiben spróbował rzucić się na niego, noga omal się pod nim nie załamała.

Nadzorowany ponownie zerwał się błyskawicznie. Fiben starał się nie pokazać, że kuleje, coś jednak musiało go zdradzić, gdyż tym razem Irongrip zaatakował jego prawą stopę i gdy Fiben spróbował wyhamować, lewa noga nie utrzymała jego ciężaru.

…wyczerpujące testy, wrogie spojrzenia, napięcie wywołane niepokojem, czy zdąży na czas…

Gdy padał do tyłu, spróbował zadać kopniaka, przyniosło mu to jednak jedynie uścisk, który zgniótł jego kostkę niczym prasa rolkowa. Fiben szukał rozpaczliwie punktu oparcia, lecz jego palce chwytały tylko sypką ziemię. Usiłował ześliznąć się na bok, ale przeciwnik przyciągnął go z powrotem i upadł na niego.

…I przeszedł przez to wszystko tylko po to, by wylądować tutaj? Aha. W ostatecznym rozrachunku był to diabelnie ciężki dzień…

Istniały pewne triki, których mógł spróbować zapaśnik w walce z silniejszym przeciwnikiem znacznie cięższej wagi. Niektóre z nich przypominały się Fibenowi, gdy usiłował się wyrwać. Gdyby był odrobinę mniej bliski całkowitego wyczerpania, jeden czy dwa z nich mogłyby się nawet udać.

W obecnej sytuacji zdołał jedynie uzyskać punkt pseudorównowagi. Osiągnął nieznaczną przewagę uchwytu, która akurat równoważyła straszliwą siłę Irongripa. Ich ciała wytężały się, a dłonie zaciskały kurczowo w poszukiwaniu najmniejszej nawet okazji do chwytu. Twarze mieli przyciśnięte do gruntu, tak blisko jedna od drugiej, że czuli zapach swych gorących oddechów.

Tłum od pewnego czasu zachowywał milczenie. Nie było już słychać żadnych okrzyków zagrzewających do walki ani z jednej, ani z drugiej strony. Gdy on i jego nieprzyjaciel kołysali się stopniowo w przód i w tył w zwodniczo powolnym, śmiertelnie poważnym boju, Fiben znalazł się w pozycji, z której wyraźnie widział znajdujący się poniżej stok Kopca Ceremonialnego. W pewnej chwili zdał sobie sprawę, że tłum zniknął. Tam, gdzie przedtem znajdowała się gęsta gromada różnokształtnych Galaktów, teraz pozostał jedynie pusty obszar zdeptanej trawy.

Ostatnich spośród gapiów widać było, jak pędzili w dół wzgórza w kierunku wschodnim, gestykulując i krzycząc z podniecenia w rozmaitych językach. Fiben dostrzegł przelotnie pająkokształtną Serentinkę, Naczelnego Egzaminatora, która stała w środku grupy swych asystentów, nie zwracając już uwagi na walkę dwóch szymów. Nawet pilański sędzia odwrócił się i spojrzał na jakiś narastający tumult w dole zbocza.

Takie coś, po tym jak chciano go przekonać, że los wszystkiego we wszechświecie zależy od pojedynku na śmierć i życie między dwoma szymami? Ta sama bezstronna część osobowości Fibena uznała to za zniewagę.

Ciekawość go zdradziła, nawet w tym czasie i miejscu.

Co też, u diabła, wyrabiają? — zastanowił się.

Podniesienie oczu choćby o cal, w próbie przyjrzenia się temu, co się dzieje, wystarczyło, by go pogrążyć. Spóźnił się o milisekundy z wykorzystaniem szansy stworzonej przez Irongripa w chwili, gdy nadzorowany przesunął lekko swe ciało. Następnie, gdy Fiben zaatakował zbyt późno, Irongrip uzyskał przewagę nagłym chwytem i zaczął wywierać nacisk.

— Fiben! — to był głos Gailet, niewyraźny z powodu emocji. Dzięki temu dowiedział się, że ktoś przynajmniej jeszcze się przygląda, choćby tylko po to, by być świadkiem jego ostatecznego upokorzenia i końca.

Walczył ze wszystkich sił. Używał trików wydobytych ze studni pamięci. Najlepsze z nich jednak wymagały siły, której już nie miał. Stopniowo był spychany w tył.

Irongrip uśmiechnął się, gdy zdołał ścisnąć przedramieniem tchawicę Fibena. Oddychanie stało się nagle trudne. Fiben wciągnął do płuc bardzo cenne powietrze z wysokim świstem. Dodało to desperacji jego wysiłkom.

Irongrip utrzymywał uścisk z równą zapamiętałością. Światło odbijało się ostrym błyskiem w jego odsłoniętych kłach. Dyszał nad Fibenem przez otwarte w uśmiechu usta.

Nagle odblask przygasł. Coś przesłoniło światło i rzuciło na nich obu mroczny cień. Irongrip zamrugał powiekami. Wydało się, że naraz zauważył, że obok głowy Fibena pojawiło się coś dużego. Czarna, owłosiona stopa. Brązowa noga była krótka, gruba jak pień drzewa i wyżej przechodziła w górę futra…

Dla Fibena świat, który zaczął już mrocznieć i wirować wokół niego, odzyskał powoli ostrość, gdy nacisk na jego tchawicę zelżał nieco. Wciągnął powietrze przez ściśnięte gardło i spróbował się rozejrzeć, by zobaczyć, dlaczego jeszcze żyje.

Pierwszą rzeczą, którą ujrzał, była para łagodnych, brązowych oczu. Spoglądały one na niego z przyjazną otwartością z czarnej jak smoła twarzy znajdującej się na szczycie pagórka mięśni.

Góra miała też uśmiech. Stworzenie wyciągnęło rękę długości małego szympansa i dotknęło z ciekawością Fibena. Irongrip zadrżał i zakołysał się do tyłu ze zdumienia lub może strachu. Gdy dłoń stworzenia zamknęła się na ramieniu nadzorowanego, zacisnęło ją ono jedynie na tyle mocno, by sprawdzić jego siłę.

Najwyraźniej nie było mowy o porównaniu. Wielki samiec goryla chrapnął z zadowoleniem. Wydawało się, że naprawdę się śmieje.

Następnie, pomagając sobie przy chodzeniu jedną ręką, odwrócił się i przyłączył do ciemnofutrej bandy, która właśnie w tej chwili przechodziła przez grupę zdumionych szymów. Gailet gapiła się z niedowierzaniem, zaś szeroko rozstawione oczy Uthacalthinga zamrugały szybko na ten widok.

Robert Oneagle najwyraźniej mówił do siebie. Gubru gęgali i skrzeczeli.

To jednak Kault był przez długi moment w centrum uwagi goryli. Cztery samice i trzy samce otoczyły ciasno wielkiego Thennanianina, wyciągając w górę ręce, by go dotknąć. Odpowiedział im, przemawiając powoli, pełnym radości głosem.

Fiben nie zamierzał popełnić drugi raz tego samego błędu. Odgadnięcie, co mogły robić goryle tutaj, na szczycie Kopca Ceremonialnego wybudowanego przez gubryjskich najeźdźców, przekraczało jego możliwości. Nie zamierzał nawet próbować. Odzyskał koncentrację o mgnienie oka szybciej niż przeciwnik. Gdy Irongrip ponownie opuścił wzrok, oczy nadzorowanego zdradziły trwogę, którą poczuł w chwili, gdy tylko rozpoznał majaczący przed nim kształt pięści Fibena.

Nad małym płaskowyżem rozszalała się kakofonia. Plac ogarnęło szaleństwo pozbawione jakichkolwiek śladów porządku. Granice areny wydawały się już nie mieć znaczenia. Fiben i jego nieprzyjaciel toczyli się pod nogami szymów, goryli, Gubru i wszystkich innych, którzy byli w stanie chodzić, skakać czy pełzać. Niemal nikt nie zwracał na nich uwagi. Fiben właściwie o to nie dbał. Jedyne, co się dla niego liczyło, to fakt, że złożył obietnicę, której musi dotrzymać.

Okładał pięściami Irongripa, nie pozwalając mu odzyskać równowagi, aż wreszcie tamten ryknął i ogarnięty desperacją zrzucił z siebie Fibena jak stary płaszcz. Gdy ten wylądował z bolesnym wstrząsem, zauważył na mgnienie oka za sobą jakieś poruszenie. Odwrócił głowę i ujrzał, jak nadzorowany imieniem Weasel podnosi nogę, przygotowując się do uderzenia go stopą. Cios jednak chybił, gdyż napastnika schwytał uczuciowy goryl, który podniósł go w górę w miażdżącym uścisku.

Drugiego towarzysza Irongripa powstrzymał — czy raczej dźwigał — Robert Oneagle. Ów samiec szyma mógł mieć znacznie więcej siły niż większość ludzi, nie przynosiło mu to jednak żadnego pożytku, gdy był zawieszony w powietrzu. Robert uniósł Steelbara wysoko nad głową niczym Herkules poskramiający Anteusza. Młody mężczyzna skinął głową do Fibena.

— Uwaga, stary.

Fiben przetoczył się na bok. Irongrip uderzył w ziemię w miejscu, gdzie przed chwilą leżał. W powietrze poleciały pióropusze piasku. Bez zwłoki Fiben skoczył na plecy przeciwnika i założył mu półnelsona.

Świat zawirował. Fiben odniósł wrażenie, że jedzie na dzikim, wierzgającym kucyku. Poczuł smak krwi. Wydało mu się, że pył wypełnia mu płuca, wywołując palący, zatykający ból. Odczuwał rwanie w zmęczonych ramionach. Obawiał się, że złapią go w nich skurcze. Gdy jednak usłyszał wysilony oddech swego nieprzyjaciela, zrozumiał, że może wytrzymać jeszcze chwilę.

Głowa Irongripa opuszczała się coraz niżej. Fiben otoczył jego nogi swoimi i wybił je spod niego kopniakiem.

Splot słoneczny nadzorowanego wylądował na pięcie Fibena. Choć nagły impuls bólu oznaczał zapewne, że kilka jego palców uległo złamaniu, nie można było nie rozpoznać świszczącego pisku, jaki rozległ się, gdy przeponę Irongripa ogarnął na chwilę skurcz powstrzymujący wszelki dopływ powietrza.

Odnalazł gdzieś w sobie energię. Odwrócił błyskawicznie swego wroga. Ściskając go ciasnym chwytem nożycowym, otoczył jego szyję przedramieniem i zastosował ten sam (niedozwolony, ale kogo to obchodziło) chwyt, którego wcześniej użyto przeciwko niemu.

Kość otarła się ze zgrzytem o chrząstkę. Grunt pod nimi drżał. Niebo dudniło i pomrukiwało. Ze wszystkich stron słychać było szuranie nieziemskich stóp oraz nieustanny skrzek i szwargotanie tuzina niezrozumiałych języków. Fiben jednak nasłuchiwał jedynie oddechu, który nie płynął przez gardło nieprzyjaciela… i szukał wyłącznie tętniącego pulsu, który tak rozpaczliwie pragnął uciszyć…

W tej właśnie chwili wydało mu się, że coś eksplodowało wewnątrz jego czaszki.


Było to tak, jakby w jego jaźni otworzyły się drzwi, wypuszczając przez siebie coś, co wydawało się jasnym światłem bijącym z jego kory mózgowej. Oszołomiony Fiben myślał początkowo, że jakiś nadzorowany albo Gubru musiał mu zadać cios w tył głowy. Światłość nie była jednak tego rodzaju, jaki pochodzi od wstrząsu. Sprawiała ból, lecz w inny sposób.

Skoncentrował się na sprawie najważniejszej — trzymaniu w mocnym uchwycie nieustannie słabnącego przeciwnika. Nie mógł jednak zignorować tego niezwykłego zjawiska. Jego umysł poszukiwał czegoś, do czego mógłby je porównać, nie znajdował jednak odpowiedniej przenośni. Bezdźwięczny wybuch w jakiś sposób wydawał się obcy i zarazem niesamowicie znajomy.

Fiben natychmiast przypomniał sobie błękitne światło, które tańczyło wesoło, ostrzeliwując jego stopy doprowadzającymi do szału błyskawicami, „bombę cuchnącą”, która sprawiła, że nadęta, fu-trzasta, mała ambasador umknęła, porzucając wszelką godność, historie opowiadane nocą przez panią generał. Te skojarzenia sprawiły, że zaczął podejrzewać…

Wszędzie na płaskowyżu Galaktowie zaprzestali swego wielojęzycznego szwargotu i spojrzeli w górę zbocza. Fiben musiałby unieść nieco głowę, by dojrzeć, co ich tak zaabsorbowało. Zanim jednak to uczynił, upewnił się co do swego wroga. Gdy Irongrip zdołał pochwycić kilka słabych, rozpaczliwych oddechów, Fiben wznowił nacisk do tego stopnia, by utrzymać wielkiego szena na krawędzi świadomości. Osiągnąwszy ten cel, podniósł oczy.

— Uthacalthing — szepnął, zdając sobie sprawę ze stopnia swej umysłowej dezorientacji.

Tymbrimczyk stał na zboczu nieco wyżej niż pozostali. Rozłożył szeroko ramiona. Pelerynowate fałdy jego ceremonialnej szaty powiewały na wichrze o sile cyklonu, który okrążał rozwarty bocznik hiperprzestrzenny. Oczy miał szeroko rozstawione.

Witki jego korony falowały. Coś wirowało nad jego głową.

Jakaś szymka jęknęła i przycisnęła dłonie do skroni. Gdzieś zaklekotały zęby-tarki Pringanina. Dla wielu z obecnych glif był niemal niemożliwy do wykrycia, lecz Fiben — po raz pierwszy w życiu — naprawdę kennował. I to, co wykennował, nosiło nazwę tutsilnii-cann.

Glif był potworem rozdętym do tytanicznych rozmiarów przez długo związaną energię. Esencja przeciągającej się nieokreśloności tańczyła i wirowała. Nagle, bez ostrzeżenia, glif rozpłynął się we wszystkie strony. Fiben poczuł, jak omywa i przenika go nie więcej i nie mniej niż wydestylowana, niefałszowana radość.

Uthacalthing wylewał z siebie to uczucie, jak gdyby pękła w nim tama.

— N’ha s’urustuannu, k’hammm’t Athaclena w’ithtanna! — krzyknął. — Córko, czy przysyłasz mi je, by zwrócić to, co ci pożyczyłem? Och, cóż za składany i zwielokrotniony odsetek! Cóż za piękny żart z dumnego rodzica!

Intensywność jego uczuć wpłynęła na tych, którzy stali obok. Szymy zamrugały i wpatrywały się w niego. Robert Oneagle wytarł łzy.

Uthacalthing odwrócił się i wskazał na ścieżkę prowadzącą ku Miejscu Wyboru. Wszyscy mogli dostrzec, że tam, na szczycie Kopca Ceremonialnego, bocznik został wreszcie podłączony. Skryte głęboko w ziemi silniki wykonały zadanie i teraz nad zebranymi rozwarł się tunel. Jego krawędzie lśniły, lecz wnętrze zawierało pustkę o kolorze ciemniejszym niż czerń.

Wydawało się, że wsysa on światło tak, iż trudno było nawet dostrzec znajdujący się tam otwór. Fiben jednak wiedział, że jest to połączenie w czasie rzeczywistym, przebiegające stąd do niezliczonych miejsc, w których zebrali się świadkowie, by obserwować i czcić dzisiejsze wydarzenia.

Mam nadzieję, że Pięciu Galaktykom podoba się to widowisko.

Gdy Irongrip zaczął wykazywać oznaki powrotu do przytomności, Fiben grzmotnął nadzorowanego w bok głowy i ponownie spojrzał w górę.

W połowie długości wąskiej, prowadzącej na szczyt ścieżki stały trzy nie pasujące do siebie postacie. Pierwszą był mały neoszympans, którego ręce wydawały się za długie, zaś źle ukształtowane nogi były krótkie i krzywe. Jo-Jo trzymał za jedną z rąk Kaulta, potężnego thennaniańskiego ambasadora, którego drugą masywną łapę ściskała maleńka ludzka dziewczynka. Jej blond włosy powiewały w wirujących podmuchach wiatru niczym jasny proporzec.

Nieprawdopodobna trójka obserwowała wspólnie sam szczyt, na którym zebrała się równie niezwykła grupa.

Tuzin goryli, samców i samic, stał w kręgu, bezpośrednio pod na wpół niewidzialną dziurą w przestrzeni. Kołysały się one w przód i w tył, wpatrzone w rozwartą pustkę nad nimi, i nuciły niską, atonalną melodię.

— Myślę… — powiedziała ogarnięta zachwytem Serentinka — Naczelny Egzaminator Instytutu Wspomagania — …myślę, że wydarzyło się to już kiedyś… raz czy dwa razy… ale nie w ostatnim tysiącu eonów.

Rozległ się inny głos, tym razem gruby pomruk w przesiąkniętym emocjami anglicu.

— To nieuczciwe! Ta uroczystość miała być dla nas! Fiben ujrzał łzy spływające po policzkach niektórych szymów. Część z nich trzymała się w objęciach i łkała.

Oczy Gailet również trysnęły łzami, lecz Fiben zrozumiał, że widzi ona coś, czego inni nie dostrzegali. To były łzy ulgi i radości.

— …Ale jakiego rodzaju stworzenia, istoty, jestestwa mogą to być? — zapytał jeden z gubryjskich suzerenów.

— …przedrozumne — odpowiedział mu inny głos w trzecim galaktycznym.

— …Przeszły przez wszystkie stanowiska testowe, muszą więc być gotowe do jakiegoś rodzaju ceremonii stadium — wymamrotał Cordwainer Appelbe. — Ale skąd, u diabła, góry…

Robert Oneagle przerwał swemu ludzkiemu towarzyszowi, podnosząc rękę.

— Nie używaj już starej nazwy. To, mój przyjacielu, są Garthianie.

Jonizacja przesyciła powietrze zapachem błyskawicy. Uthacalthing śpiewem dał wyraz przyjemności, jaką sprawiła mu symetria tej wspaniałej niespodzianki, tego cudownego żartu. W jego tymbrimskim głosie pobrzmiewało to głębokim, nieziemskim dźwiękiem. Porwany chwilą, Fiben nie zauważył nawet, że dźwignął się na nogi i stanął, by lepiej widzieć.

Wraz ze wszystkimi ujrzał koalescencję, która uformowała się nad wielkimi małpami nucącymi i kołyszącymi się na szczycie wzgórza. Ponad głowami goryli mleczny obszar zawirował i zaczął gęstnieć w obietnicy kształtów.

— Żaden z żyjących obecnie gatunków nie pamięta podobnego wydarzenia — ciągnęła zachwycona Serentinka. — Podopieczni mieli w ciągu minionego miliarda lat niezliczone Ceremonie Wspomaganiowe. Awansowali na wyższe stadia i wybierali sobie nadzorców, by ci ich wspierali. Kilka gatunków wykorzystało nawet okazję, by zażądać końca Wspomagania… i wrócić do tego, czym były przedtem…

Zamglenie przybrało kształt owalu. W jego wnętrzu ciemne postacie zaczęły stawać się wyraźniejsze, jak gdyby wyłaniały się powoli z gęstej mgły.

— …Tylko jednak w starożytnych sagach opowiadano o tym, jak nowy gatunek wychodził z ukrycia z własnej inicjatywy, zaskakując całe galaktyczne społeczeństwo i żądając prawa do wyboru opiekuna.

Fiben usłyszał jęk. Spojrzał pod nogi i zobaczył, że Irongrip zaczyna dźwigać się z drżeniem na łokcie. Skorupa zabarwionego krwią pyłu pokrywała zmaltretowanego szena od stóp do głów.

Trzeba przyznać, że nie brak mu wytrzymałości.

Fiben jednak nie sądził, by sam wyglądał znacznie lepiej.

Uniósł stopę. To byłoby takie łatwe… popatrzył na bok i dostrzegł, że Gailet przygląda mu się.

Irongrip przetoczył się z powrotem na plecy. Spojrzał na Fibena z całkowitą rezygnacją.

A co tam.

Zamiast zadać cios, Fiben nachylił się i wyciągnął rękę do niedawnego wroga.

Nie wiem, o co walczyliśmy. I tak kto inny zgarnął główną nagrodę.

Przez tłum przetoczył się jęk zaskoczenia. Od strony grupy Gubru dobiegły drażniące słuch lamenty przerażenia. Fiben skończył dźwigać Irongripa na nogi, ustawił go pewnie, po czym podniósł wzrok, by zobaczyć, co takiego uczyniły goryle, że wywołało to podobną konsternację.

Była to twarz Thennanianina. Ogromny, absolutnie wyraźny obraz unosił się w ognisku bocznika hiperprzestrzennego. Wyglądał tak podobnie do Kaulta, że mógłby być jego bratem.

Cóż za stateczna, poważna, szczera mina — pomyślał Fiben. — Tak typowo thennańska.

Nieliczni spośród zebranych Galaktów zaczęli trajkotać ze zdumienia, większość jednak zamarła w miejscu jak wmurowana. Wyjątkiem był jedynie Uthacalthing, którego pełne zachwytu zdumienie wciąż skrzyło się we wszystkich kierunkach niczym świeca rzymska.

— Z’wurtms’tatta… Pracowałem na to, a o niczym nie wiedziałem!

Gigantyczny obraz Thennanianina przemieścił się w tył wewnątrz mlecznego owalu. Wszyscy mogli dostrzec grubą, przeciętą szczelinami szyję, a potem potężny tułów stworzenia. Gdy jednak w polu widzenia pojawiły się ramiona, stało się jasne, że po obydwu jego stronach stały dwie, trzymające się za ręce postacie.

— Ogłaszam oficjalnie — zwróciła się Naczelny Egzaminator do swych asystentów — że bezimienny gatunek podopiecznych Stadium Pierwszego, tymczasowo zwany Garthianami wybrał, na swych opiekunów Thennanian. Natomiast na swych nadzorców i obrońców wyznaczył łącznie neoszympansy i ludzi z Ziemi.

Robert Oneagle krzyknął. Cordwainer Appelbe padł na kolana pod wpływem szoku. Dźwięk skrzeczenia Gubru, które rozległo się ponownie, był ogłuszający.

Fiben poczuł, że czyjaś dłoń wślizguje się w jego rękę. Gailet spojrzała na niego. Cierpienie w jej oczach było teraz pomieszane z dumą.

— No trudno — westchnął. — I tak nie pozwoliliby nam ich zatrzymać. W ten sposób przynajmniej zdobyliśmy prawo do odwiedzin. Słyszałem też, że jak na nieziemniaków Thennanianie nie są tacy najgorsi.

Gailet potrząsnęła głową.

— Wiedziałeś coś o tych stworzeniach i nic mi nie powiedziałeś? Wzruszył ramionami.

— To miała być tajemnica. Byłaś zajęta. Nie chciałem zawracać ci głowy nieważnymi szczegółami. Zapomniałem o tym. Mea culpa. Nie bij mnie, proszę.

Wydawało się, że jej oczy rozbłysły przez chwilę. Westchnęła i jeszcze raz popatrzyła na szczyt wzgórza.

— Nie upłynie wiele czasu, nim zdadzą sobie sprawę, że to nie są prawdziwi Garthianie, tylko stworzenia z Ziemi.

— I co się wtedy stanie?

Teraz na nią przyszła kolej, by wzruszyć ramionami.

— Chyba nic. Skądkolwiek przychodzą, jest oczywiste, że są gotowe do Wspomagania. Ludzie podpisali traktat — co prawda niesprawiedliwy — który zabraniał Ziemskiemu Klanowi wziąć ich na wychowanie, myślę więc, że to przejdzie. Fait accompli. Teraz przynajmniej możemy odegrać pewną rolę. Pomożemy w dopilnowaniu, by robotę wykonano jak należy.

Dudnienie pod ich stopami zaczynało już zamierać. Zastąpiły je głośniejsze, rozlegające się w pobliżu, przeraźliwe tony kakofonii gubryjskiego skrzeczenia. Naczelny Egzaminator sprawiała jednak wrażenie nieporuszonej. Zwróciła się już ku swym asystentom. Nakazała im zgromadzić nagrania, wyszczególniła uzupełniające testy, jakie należało przeprowadzić, i podyktowała pilne wiadomości do centralnego zarządu Instytutu.

— Musimy też pomóc Kaultowi poinformować członków jego klanu — dodała. — Bez wątpienia ta wiadomość ich zaskoczy.

Fiben zauważył, że Suzeren Wiązki i Szponu oddalił się dumnym krokiem do pobliskiego gubryjskiego latadła i odleciał na maksymalnej prędkości. Grzmot i podmuch przeszytego powietrza zmierzwił pióra ptaszydeł, które pozostały na szczycie.

Wzrok Fibena spotkał się przypadkowo ze spojrzeniem Suzerena Poprawności, który spoglądał w dół ze swej samotnej grzędy. Nieziemiec przybrał teraz bardziej wyprostowaną pozycję. Nie zważając na paplaninę swych towarzyszy wbił w Fibena nieruchome spojrzenie nie mrugającego, żółtego oka.

Fiben pokłonił się. Po chwili nieziemiec odwzajemnił się uprzejmym pochyleniem głowy.

Ponad szczytem i nucącymi gorylami — teraz już oficjalnie najmłodszymi obywatelami Cywilizacji Pięciu Galaktyk — opalizujący owal skurczył się ponownie do zwężającego się leja. Zmniejszył się, lecz zanim to się stało, obecni zostali uraczeni jeszcze jednym widokiem, jakiego nikt dotąd nie oglądał… i jakiego zapewne żaden z nich już nigdy nie miał zobaczyć.

W górze, na niebie, obraz Thennanianina oraz wyobrażenie szyma i człowieka popatrzyły na siebie nawzajem. I nagle Thennanianin odchylił głowę do tyłu i naprawdę się roześmiał.

Głębokim, niskim głosem, dzieląc swą wesołość z drobniejszymi partnerami, pokryta zrogowaciałą skórą postać rechotała. Ryczała ze śmiechu.

Wśród oszołomionych gapiów jedynie Uthacalthing i Robert Oneagle wykazali ochotę dołączenia się do widmowego stworzenia nad nimi, które czyniło coś nigdy nie obserwowanego u żadnego Thennanianina. Widmo nie przestawało się śmiać, nawet gdy zanikało, aż wreszcie połknęła go zamykająca się dziura w przestrzeni i zakryły powracające gwiazdy.



CZĘŚĆ SZÓSTA

OBYWATELE

		Nikt za mnie grosza nie da rad,
		Przykry mój wygląd oraz zapach;
		Małpa, co ma niebieski zad,
		Z drzew raju zwisam na swych łapach.

    ROBERT LOU1S STEVENSON
    Portret



92. Galaktowie

— One istnieją. Posiadają realność! Są! Zebrani gubryjscy dostojnicy i oficerowie kiwnęli swymi pokrytymi meszkiem głowami i krzyknęli unisono:

— Zuuun!

— Tego skarbu nam odmówiono, zaszczyt odrzucono, z okazji zrezygnowano, a wszystko to przez tego dusigrosza, skąpiradło, liczykrupę! Teraz koszty zostaną zwiększone, pomnożone, spotęgowane!

Suzeren Kosztów i Rozwagi skulił się nieszczęśliwy w rogu, wysłuchując wśród małej grupki wiernych pomocników padających ze wszystkich stron złorzeczeń. Dygotał za każdym razem, gdy konklawe odwracało się i wykrzykiwało swój refren.

Suzeren Poprawności stał dumnie na swej grzędzie. Kroczył tam i z powrotem, otrzepując pióra, by jak najlepiej odsłonić nową barwę, która zaczynała się ukazywać pod jego zrzucanym upierzeniem. Zebrani Gubru i Kwackoo reagowali na ten odcień ćwierknięciami namiętnego oddania.

— A teraz zaniedbujemy swe obowiązki, krnąbrny, oporny partner udaremnia nasze pierzenie i consensus, przez który moglibyśmy przynajmniej coś odzyskać. Zyskać honor i sojuszników. Zyskać pokój!

Suzeren mówił o ich nieobecnym koledze, dowódcy armii, który najwyraźniej nie odważył się przyjść i stawić czoła nowej barwie Poprawności, jej świeżo zyskanej supremacji.

Czworonożny Kwackoo zbliżył się pośpiesznie, pokłonił i przekazał wiadomość na grzędę swego przywódcy. Później, niemal po namyśle, wręczył kopię również Suzerenowi Kosztów i Rozwagi.

Wieści z punktu transferowego Pourmin nie były zaskakujące. Zarejestrowano już echa potężnych statków gwiezdnych, zbliżających się do Garthu w wielkiej liczbie. Po klęsce, jaką była Ceremonia Wspomaganiowa, należało się spodziewać ich przybycia.

— Cóż więcej? — zapytał Suzeren Poprawności kilku oficerów armii, którzy byli obecni na spotkaniu. — Czy Wiązka i Szpon planuje obronę tego świata wbrew wszelkim radom, wszelkiej mądrości i wszelkiemu honorowi?

Oficerowie, rzecz jasna, nie wiedzieli tego. Porzucili swego wojskowego przywódcę w chwili, gdy dezorientująca, niefortunna fuzja pierzeniowa odwróciła nagle swój bieg.

Suzeren Poprawności odtańczył taniec zniecierpliwienia.

— Nie przynosicie mi żadnego pożytku, nie przynosicie żadnego pożytku klanowi, stojąc tu na znak swej prawości. Wróćcie, odszukajcie, obejmijcie swe posterunki. Wykonujcie obowiązki tak, jak ten samiec wam każe, ale informujcie mnie o tym, co planuje i robi!

Użycie słowa „samiec” było celowe. Choć pierzenie nie dobiegło jeszcze końca, każdy mógł bez rzucania piór na wiatr stwierdzić, w którą stronę on wieje.

Oficerowie pokłonili się i jak jeden wypadli z namiotu.



93. Robert

Cichy już kopiec Ceremonialny był usiany szczątkami. Silne wschodnie wiatry owiewały przypominające trawniki zbocza, szarpiąc za włókniste śmieci naniesione tu wcześniej z odległych gór. Tu i ówdzie szymy z miasta grzebały w odpadkach zgromadzonych na niższych tarasach, szukając pamiątek.

Wyżej stało jeszcze tylko parę namiotów. Wśród nich kilka tuzinów wielkich, czarnych postaci iskało nawzajem leniwie swe futra i wymieniało plotki za pośrednictwem rąk, jak gdyby ich myśli nigdy nie zaprzątało nic bardziej doniosłego, niż to, kto się będzie z kim parzył i co dostaną na następny posiłek.

Robert odnosił wrażenie, że goryle są całkiem zadowolone z życia.

Zazdroszczę im — pomyślał. W jego przypadku nawet wielkie zwycięstwo nie przyniosło końca zmartwienia. Sytuacja na Garthu nadal była dosyć niebezpieczna. Być może nawet jeszcze bardziej niż dwie noce temu, gdy los i zbieg okoliczności dokonały interwencji, zaskakując wszystkich.

Życie niekiedy bywało kłopotliwe. Właściwie nawet zawsze.

Robert ponownie skierował swą uwagę na studnię danych i list, który przedstawiciele Instytutu Wspomagania przekazali mu zaledwie godzinę temu.




…Rzecz jasna, jest to bardzo trudne dla starych kobiet — zwłaszcza dla takiej kobiety jak ja, która tak bardzo się przyzwyczaiła, że zawsze stawia na swoim — wiem jednak, że muszę przyznać, jak bardzo się myliłam w ocenie mojego syna. Byłam dla ciebie niesprawiedliwa i jest mi przykro z tego powodu.

Na swoją obronę mogę jedynie powiedzieć, że zewnętrzne pozory mogą być mylące, a ty na pozór byłeś nader nieznośnym chłopcem. Przypuszczam, że powinnam była mieć na tyle rozsądku, by zajrzeć w głąb i dostrzec siłę, jaką okazałeś w ciągu tych miesięcy kryzysu. To jednak po prostu nigdy nie przyszło mi do głowy. Być może obawiałam się zbyt blisko przyjrzeć mym własnym uczuciom.

W każdym razie będziemy mieli dużo czasu, by o tym porozmawiać, gdy już nastanie pokój. Na razie niech wystarczy, że powiem, iż jestem z ciebie bardzo dumna. Twoja ojczyzna i twój klan zawdzięczają ci wiele, podobnie jak twoja przesyłająca podziękowania matka.

Z wyrazami uczucia

    Megan


Jakie to dziwne — pomyślał Robert. Po tylu latach, podczas których utracił już nadzieję, że uda mu się zdobyć jej aprobatę, teraz wreszcie ją uzyskał i nie potrafił sobie poradzić z tą sytuacją. O ironio, czuł współczucie dla swej matki. Było oczywiste, że wypowiedzenie tych słów przyszło jej z wielkim trudem. Wziął też poprawkę na chłodny ton listu.

Cały Garth widział w Megan Oneagle pełną wdzięku damę i znakomitego administratora. Jedynie wędrowni mężowie oraz sam Robert znali jej drugie oblicze, tak dogłębnie przerażone trwałymi zobowiązaniami i kwestiami osobistej lojalności. Po raz pierwszy w całym swym życiu Robert był świadkiem, że przepraszała za coś naprawdę ważnego, odnoszącego się do rodziny i głębokich uczuć.

Zamgliło mu się przed oczyma i Robert musiał je zamknąć. Obciążył winą obwodowe pola startującego gwiazdolotu. Wycie silników docierało z kosmoportu aż tutaj. Robert otarł policzki i obserwował, jaki wielki liniowiec — srebrzysty i niemal anielski w swym pogodnym pięknie — wzniósł się w górę i przeleciał nad nim, na swej powolnej drodze w kosmos i dalej.

— Kolejna partia uciekających szczurów — szepnął. Uthacalthingowi nie chciało się nawet odwrócić, by na to popatrzeć. Leżał wsparty na łokciach i obserwował szare wody.

— Przybyli z wizytą Galaktowie mieli już więcej rozrywek, niż się tego spodziewali, Robercie. Ceremonia Wspomaganiowa dostarczyła im ich aż nadto. Dla większości z nich perspektywa bitwy kosmicznej i oblężenia jest daleko mniej nęcąca.

— Dla mnie całkowicie wystarczyło po jednym przykładzie każdego z tych wydarzeń — dodał Fiben Bolger, nie otwierając oczu. Leżał nieco niżej na zboczu, z głową wspartą na kolanach Gailet Jones. W tej chwili ona również miała niewiele do powiedzenia. Skoncentrowała się na usunięciu z jego futra kilku skołtuniontych splotów, uważając na wciąż intensywnie czarnoniebieskie siniaki. Jednocześnie Jo-Jo iskał jedną z nóg Fibena.

Cóż, zasłużył sobie na to — pomyślał Robert. Choć Ceremonia Wspomaganiowa została zawłaszczona przez goryle, wyniki testów ogłoszone przez Instytut nie straciły ważności. Jeśli ludzkość zdoła się wykaraskać z obecnych kłopotów i będzie mogła sobie pozwolić na pokrycie kosztów nowej ceremonii, dwoje wsiowych kolonistów z Garthu poprowadzi następną procesję przed wszystkimi bywałymi szymami z Terry. Choć sam Fiben nie sprawiał wrażenia zainteresowanego tym zaszczytem, Robert był dumny ze swego przyjaciela.

Szymka ubrana w prostą sukienkę zbliżyła się do nich po ścieżce. Pokłoniła się leniwie — przelotnie skinęła głową do Uthacalthinga i Roberta.

— Kto chce usłyszeć najnowsze wieści? — zapytała Michaela Noddings.

— Nie ja! — jęknął Fiben. — Powiedz wszechświatowi, żeby się odp…

— Fiben — skarciła go łagodnym tonem Gailet. Podniosła wzrok ku Michaeli. — Ja chcę.

Szymka usiadła i zaczęła pracować nad drugim barkiem Fibena. Ten, ułagodzony, ponownie zamknął oczy.

— Kault otrzymał wiadomość od swoich — oznajmiła Michaela. — Thennanianie są już w drodze.

— Tak szybko — Robert gwizdnął. — Nie marnują czasu, co? Michaela potrząsnęła głową.

— Rodacy Kaulta skontaktowali się już z Radą Terrageńską, by wynegocjować zakup bazy genetycznej pozostawionych odłogiem goryli i wynająć ziemskich ekspertów jako konsultatnów.

— Mam nadzieję, że Rada przetrzyma ich trochę, żeby wytargować lepszą cenę.

— Żebracy nie mogą wybrzydzać — zauważyła Gailet. — Zgodnie z tym, co mówili niektórzy z odlatujących galaktycznych obserwatorów, Ziemia jest raczej w rozpaczliwej sytuacji, podobnie jak Tymbrimczycy. Jeśli ta transakcja oznacza, że Thennanianie przestaną być naszymi wrogami, a być może nawet zyskamy w nich sojuszników, to może mieć ona kluczowe znaczenie.

Za cenę utraty goryli — naszych kuzynów — jako podopiecznych — zamyślił się Robert. W noc ceremonii dostrzegał jedynie zabawną ironię tego wszystkiego, dzieląc z Uthacalthingiem tymbrimski sposób patrzenia na świat. Teraz jednak trudniej było nie szacować kosztów w poważniejszych kategoriach.

Po pierwsze, nigdy naprawdę nie należały do nas — tłumaczył sobie. — Teraz przynajmniej mamy prawo głosu odnośnie tego, jak będą wychowywane. A Uthacalthing twierdzi, że niektórzy Thennanianie nie są tacy najgorsi.

— A co z Gubru? — zapytał. — Zgodzili się zawrzeć pokój z Ziemią w zamian za akceptację ceremonii.

— No więc, to nie była dokładnie taka ceremonia, o jaką im chodziło, prawda? — odparła Gailet. — Co pan o tym sądzi, ambasadorze Uthacalthing?

Witki Tymbrimczyka falowały leniwie. Przez cały wczorajszy dzień i dzisiejszy ranek kształtowały one małe, skomplikowane niczym łamigłówki glify, których kennowanie daleko przekraczało ograniczone możliwości Roberta. Sprawiał wrażenie, że napawa się ponownym odkryciem czegoś, co utracił.

— Postąpią zgodnie z tym, co uznają za swój własny interes, rzecz jasna — odparł Uthacalthing. — Rzecz w tym, czy mają dosyć rozsądku, by dostrzec, co jest dla nich dobre.

— Co ma pan na myśli?

— To, że Gubru najwyraźniej rozpoczęli tę ekspedycję ze sprzecznymi celami. Tutejszy triumwirat stanowił odbicie rywalizujących ze sobą frakcji w ich ojczyźnie. Pierwotnie intencją wyprawy było wzięcie populacji Garthu za zakładników celem wyrwania sekretów z Rady Terrageńskiej. Przekonali się jednak, że Ziemia wie równie mało, jak wszyscy inni o tym, co odkrył ten wasz utrapiony delfini statek.

— Czy nadeszły jakieś nowe wieści o Streakerze — przerwał mu Robert.

Uthacalthing westchnął, wysyłając po spirali gif palanq.

— Wydaje się, że delfiny w jakiś cudowny sposób uciekły z pułapki zastawionej na nich przez tuzin spośród najbardziej fanatycznych linii opiekunów — co samo w sobie jest zdumiewającym wyczynem — i teraz Streaker najwyraźniej jest na swobodzie, gdzieś na gwiezdnych szlakach. Upokorzeni fanatycy utracili twarz w przerażającym stopniu, przez co napięcie osiągnęło jeszcze wyższy poziom niż przedtem. Jest to kolejny powód, dla którego gubryjscy Władcy Grzędy czują coraz większy strach.

— A więc, gdy najeźdźcy przekonali się, że nie mogą użyć zakładników celem wyduszenia z Ziemi tajemnic, suzerenowie poszukali innych sposobów uzyskania korzyści z tej kosztownej ekspedycji wyraziła przypuszczenie Gailet.

— Zgadza się. Gdy jednak pierwszy Suzeren Kosztów i Rozwagi został zabity, wytrąciło to ich proces kształtowania się przywództwa z równowagi. Zamiast negocjacji wiodących ku consensusowi odnośnie linii politycznej, trzej suzerenowie pogrążyli się w nieokiełznanej rywalizacji o czołową pozycję w pierzeniu. Nie jestem pewien, czy rozumiem już wszystkie machinacje, jakich próbowali dokonać. Niemniej ostatnia — ta, na którą się ostatecznie zdecydowali — będzie ich kosztować bardzo drogo. Jawna ingerencja w prawidłowy rezultat Ceremonii Wspomaganiowej to poważna sprawa.

Robert ujrzał, że Gailet skrzywiła się ze wstrętem, najwyraźniej przypominając sobie, w jaki sposób ją wykorzystano. Nie otwierając oczu, Fiben wyciągnął rękę i ujął jej dłoń.

— I w jakiej sytuacji nas to stawia? — zapytał Robert Uthacalthinga.

— Zarówno zdrowy rozsądek, jak i honor wymagałyby, aby Gubru dotrzymali umowy z Ziemią. To dla nich jedyne wyjście z potwornej kabały.

— Nie spodziewasz się jednak, że oni będą tego samego zdania.

— Czy w przeciwnym razie pozostawałbym tutaj, na neutralnym gruncie? Ty i ja, Robercie, bylibyśmy w tej chwili z Athacleną, zajadając się khoogrą i innymi smakołykami, które zachomikowałem. Spędzilibyśmy całe godziny na rozmowie o, och, mnóstwie rzeczy. Tak się jednak nie stanie, dopóki Gubru nie dokonają wyboru między logiką, a złożeniem siebie w ofierze.

Roberta przeszył dreszcz.

— Jak groźnie może to wyglądać? — zapytał cichym głosem. Szymy również nasłuchiwały w milczeniu.

Uthacalthing rozejrzał się wokół. Wciągnął w płuca słodkie, zimne powietrze, jak gdyby było to wino z dobrego rocznika.

— To cudowny świat — westchnął. — A mimo to przeżył coś okropnego. Czasami wydaje się, że tak zwana cywilizacja jest zdecydowana zniszczyć te właśnie rzeczy, które poprzysięgła ochraniać.



94. Galaktowie

— Za nimi! — krzyknął Suzeren Wiązki i Szponu. — Gonić ich! Ścigać!

Żołnierze Szponu i ich bojowe roboty runęli na małą kolumnę neoszympansów, biorąc je z zaskoczenia. Włochaci Ziemianie odwrócili się, by walczyć. Strzelali ze swej różnorodnej broni w górę, do pikujących Gubru. Eksplodowały dwie małe kule ognia, wysyłając wkoło fontanny przypalonych piór, lecz poza tym opór był bezcelowy. Wkrótce suzeren stąpał już delikatnie pomiędzy szczątkami drzew i ssaków. Zaklął, gdy jego oficerowie zameldowali, że znaleziono jedynie ciała szymów.

Opowiadano o innych — ludziach, Tymbrimczykach i — tak jest — po trzykroć przeklętych Thennanianach. Czy jeden z nich nie wyłonił się nagle z głuszy? Wszyscy oni musieli być w zmowie! To z pewnością był spisek!

Obecnie nieustannie napływały wezwania, błagania, żądania, by admirał wrócił do Port Helenia. By dołączył do pozostałych przywódców na konklawe, spotkaniu, nowej walce o consensus.

Consensus! Suzeren Wiązki i Szponu splunął na pień zgruchotanego drzewa. Już teraz czuł odpływ hormonów, wypłukiwanie barwy, która niemal należała do niego!

Consensus? Admirał pokaże im consensus! Był zdecydowany odzyskać swą przewodnią pozycję, a jedynym sposobem, by to osiągnąć po katastrofie, jaką okazała się Ceremonia Wspomaganiowa, było zademonstrowanie skuteczności opcji militarnej. Gdy Thennanianie przybędą po zdobytych przez siebie „Garthian”, spotkają się ze zbrojnym oporem! Niech spróbują przystąpić do Wspomagania swych nowych podopiecznych z głębokiego kosmosu!

Rzecz jasna, by ich odeprzeć, by odzyskać ten świat dla Władców Grzędy, niezbędna była całkowita pewność, że nie dojdzie do żadnych ataków od tyłu, z powierzchni. Naziemny opór musiał zostać wyeliminowany!

Suzeren Wiązki i Szponu odmawiał nawet rozpatrzenia możliwości, że jego decyzje mógł zabarwić również gniew i pragnienie zemsty. Gdyby to przyznał, zacząłby dostawać się pod wpływ Poprawności. Już teraz grupa dobrych oficerów opuściła go i podążyła tą ścieżką, lecz świętoszkowaty najwyższy kapłan nakazał im powrócić na posterunki. To było szczególnie irytujące.

Admirał był zdecydowany, że sam odzyska ich lojalność, poprzez zwycięstwo!

— Nowe detektory działają, są skuteczne, są efektywne! — zatańczył z zadowolenia. — Pozwolą nam na polowanie na Ziemian bez potrzeby wywąchiwania specjalnych materiałów. Wytropimy ich dzięki ich własnej krwi!

Asystenci suzerena podzielali jego satysfakcję. Jeśli utrzymają to tempo, wkrótce wszyscy nieregularni żołnierze będą martwi.

Cień padł na uroczystość, gdy zameldowano, że jeden z transportowców, które przywiozły ich tutaj, nawalił. Był on kolejną ofiarą plagi korozji, która uderzyła w gubryjski sprzęt wszędzie w górach oraz w dolinie Sindu. Suzeren nakazał pilne przeprowadzenie badań.

— Nieważne! Wszyscy polecimy w ocalałych transportowcach. Nic, nikt, żadne zdarzenie nie powstrzyma naszych łowów! Żołnierze zaśpiewali:

— Zuuun.



95. Athaclena

Przyglądała się, jak nie strzyżony człowiek czyta wiadomość po raz czwarty. Nie mogła się nie zastanawiać, czy postępuje właściwie. Nagi, brodaty major Prathachulthorn o cuchnących włosach wyglądał jak sama kwintesencja nie cywilizowanego, drapieżnego dzikusa… stworzenia zdecydowanie zbyt niebezpiecznego, by mu zaufać.

Spojrzał na wiadomość i przez chwilę Athaclena mogła odczytać jedynie fale napięcia, które przebiegły wzdłuż jego barków i ramion aż do potężnych, mocno zaciśniętych dłoni.

— Wygląda na to, że rozkazano mi ci wybaczyć i podążać wytyczonym przez ciebie kursem, panienko — jego głos brzmiał jak syk. — Czy to oznacza, że odzyskam wolność, jeśli obiecam, że będę grzeczny? Skąd mogę mieć pewność, że ten rozkaz jest autentyczny?

Athaclena wiedziała, że nie ma wielkiego wyboru. W nadchodzących dniach nie będzie mogła sobie pozwolić na odsyłanie szymów do dalszego pilnowania Prathachulthorna. Te, co do których mogła być pewna, że zignorują ton rozkazu używany przez człowieka, były bardzo nieliczne i przy czterech odrębnych okazjach majorowi niemal udało się uciec. Alternatywą było wykończyć go tu i teraz, a na to po prostu nie mogła się zdobyć.

— Nie wątpię, że zabiłby mnie pan natychmiast, gdyby się pan przekonał, że wiadomość była fałszywa — odparła Athaclena. Wydawało się, że jego zęby błysnęły.

— Masz na to moje słowo — zapewnił ją.

— I na co jeszcze?

Zamknął oczy, po czym otworzył je ponownie.

— Zgodnie z tymi rozkazami od rządu na wygnaniu nie mam innego wyboru niż postępować tak, jak gdyby nigdy mnie nie porwano, i dopasować moją strategię do twoich rad. Niech będzie. Zgadzam się na to, ale musisz pamiętać, że przy pierwszej okazji złożę odwołanie do moich przełożonych na Ziemi, a oni zwrócą się z tym do TAASF. Gdy tylko rozkazy koordynator Oneagle zostaną unieważnione, znajdę cię, moja młoda Tymbrimko. Przyjdę po ciebie.

Jawna, otwarta nienawiść w jego oczach sprawiała, że Athaclena zadrżała, lecz równocześnie uspokoiła ją. Ten człowiek niczego nie ukrywał. W jego słowach była gorzka prawda. Skinęła głową do Benjamina.

— Wypuść go.

Z nieszczęśliwymi minami, unikając wzrokowego kontaktu z ciemnowłosym człowiekiem, szymy opuściły klatkę i cięciem otworzyły drzwi. Prathachulthorn wyszedł na zewnątrz, pocierając ramiona. Wtem, całkiem nieoczekiwanie, obrócił się i wyskoczył w górę, wymierzając wysokiego kopniaka w powietrzu, po czym wylądował w postawie bojowej, w odległości jednego uderzenia od niej. Roześmiał się, gdy Athaclena i szymy cofnęły się.

— Gdzie jest mój oddział? — zapytał krótko.

— Nie wiem dokładnie — odparła Athaclena, która starała się powstrzymać przypływ gheer. — Rozbiliśmy się na małe grupki, a nawet musieliśmy opuścić jaskinie, gdy stało się jasne, że zostały odkryte.

— A co z tym miejscem? — Prathachulthorn wskazał gestem na dymiące zbocza Mount Fossey.

— W każdej chwili spodziewamy się tutaj ataku nieprzyjaciela — odparła szczerze.

— Cóż — odparł — nie uwierzyłem w połowę z tego, co opowiadałaś mi wczoraj o tej „Ceremonii Wspomaganiowej” i jej konsekwencjach. Muszę ci jednak przyznać, że ty i twój tata najwyraźniej zdrowo podrażniliście Gubru.

Powąchał powietrze, jak gdyby starał się wyczuć trop.

— Zakładam, że przygotowaliście dla mnie mapę aktualnej sytuacji taktycznej i studnię danych?

Benjamin podał mu jeden z przenośnych komputerów, lecz Prathachulthorn powstrzymał go, wyciągając rękę.

— Nie teraz. Najpierw zmyjmy się stąd. Chcę zniknąć z tego miejsca.

Athaclena skinęła głową. Świetnie potrafiła zrozumieć, co czuje major.

Roześmiał się, gdy wymówiła się od jego drwiąco rycerskiego gestu nalegając, by to on szedł jako pierwszy.

— Jak sobie życzysz — zachichotał.

Wkrótce huśtali się już w konarach drzew i biegli pod ich gęstą osłoną. W niedługi czas później usłyszeli coś, co brzmiało jak grzmot, w miejscu, gdzie przedtem była kryjówka, mimo że na niebie nie było chmur.



96. Sylvie

Noc rozświetlały płomienne światła, które eksplodowały aktynicznym blaskiem, rzucając ostre cienie, gdy opadały powoli ku ziemi. Atakowały zmysły gwałtownie i oślepiająco. Przytłumiały nawet hałas bitwy i jęki konających.

To obrońcy wysłali na niebo gorejące pochodnie, gdyż napastnicy nie potrzebowali pomocy światła. Kierując się radarem i podczerwienią, atakowali ze śmiercionośną dokładnością, dopóki na chwilę nie oślepiał ich blask flar.

Szymy uciekały z wieczornego, pozbawionego ognisk obozu we wszystkich kierunkach, zabierając ze sobą jedynie żywność oraz trochę broni dźwiganej na plecach. Z reguły byli to uchodźcy z górskich siół spalonych w ostatniej fali walk. Kilku wyszkolonych żołnierzy sił nieregularnych pozostało z tyłu, w desperackiej akcji osłaniającej odwrót cywilów.

Używali takich środków, jakie tylko mieli, by zdezorientować śmiercionośne, precyzyjne detektory atakującego z powietrza nieprzyjaciela. Flary były skomplikowanymi urządzeniami, automatycznie regulującymi swe rozbłyski tak, by jak najmocniej wpływały na aktywne i pasywne czujniki. Powstrzymywało to ptaszyska, lecz tylko na krótką chwilę. Zresztą flar było mało.

Ponadto nieprzyjaciel dysponował czymś nowym, jakimś tajnym systemem, który pozwalał mu śledzić szymy nawet pod najgęstszą roślinnością, nawet nagie i pozbawione najprostszych wytworów cywilizacji.

Jedyne, co mogli zrobić ścigani, to dzielić się na coraz mniejsze grupy. Perspektywą oczekującą tych, którym udało się stąd uciec, było czysto zwierzęce życie, samotne lub w najlepszym razie w parach. Będą kulić się, z dzikim wyrazem oczu, pod niebem, pod którym ongiś mogli poruszać się swobodnie.

Sylvie pomagała starszej szymce oraz dwojgu dzieciom wdrapać się na pokryty pnączami pień drzewa, gdy nagle stające dęba włosy dały jej znać, że zbliżają się grawitory. Za pomocą znaków szybko nakazała pozostałym kryć się, lecz coś — być może nierówny rytm pracy tych silników — sprawiło, że pozostała na miejscu, spoglądając ponad krawędzią zwalonej kłody. W ciemności zaledwie dostrzegła błysk niewyraźnego, białawego kształtu, który gnał przez rozświetlony gwiazdami las, by rozbić się z hukiem między konarami, a potem zniknąć w mroku dżungli.

Sylvie zajrzała w głąb ciemnego tunelu, który zostawił za sobą spadający statek. Nasłuchiwała, obgryzając paznokcie, podczas gdy pozostawione przez jego przelot szczątki opadały na ziemię.

— Donna! — szepnęła. Postarzała szymka, skryta pod stertą liści, uniosła głowę. — Czy zdołasz pokonać z dziećmi resztę drogi do punktu zbornego? — zapytała Sylvie. — Musisz tylko skierować się w dół, do strumienia, a potem pójść wzdłuż niego, aż do małego wodospadu i jaskini. Dasz radę to zrobić?

Donna wahała się przez długą chwilę, koncentrując się, po czym skinęła głową.

— Dobrze — powiedziała Sylvie. — Kiedy zobaczysz Petriego, powiedz mu, że widziałam, jak nieprzyjacielski samolot wywiadowczy runął na ziemię i mam zamiar mu się przyjrzeć.

Strach rozszerzył oczy starej szymki tak, że wokół tęczówek widać było lśniące białka. Zamrugała parę razy, po czym wyciągnęła ramiona do dzieci. W chwili, gdy objęła je już swą opieką, Sylvie wkroczyła ostrożnie do tunelu z połamanych drzew.

Dlaczego to robię? — zastanowiła się, przechodząc nad potrzaskanymi gałęziami, z których wciąż sączył się sok o cierpkim zapachu. Drobne, delikatne poruszenia informowały ją o miejscowych stworzeniach, które poszukiwały kryjówek po zagładzie ich domów. Włosy Sylvie zjeżyły się od woni ozonu. Następnie, gdy podeszła bliżej, poczuła inny znajomy odór — przypalonego ptaka.

W półmroku wszystko wyglądało niesamowicie. Nie było tam absolutnie żadnych kolorów, jedynie odcienie ciemnej szarości. Gdy zamajaczył przed nią białawy kształt rozbitego samolotu, Sylvie ujrzała, że leży on nachylony pod kątem czterdziestu stopni, a jego przód jest solidnie skręcony pod wpływem uderzenia.

Usłyszała ciche trzaski, gdy w jakimś elektronicznym urządzeniu dochodziło do jednego zwarcia za drugim. Poza tym ze środka nie dobiegał żaden dźwięk. Główny właz był na wpół wyrwany z zawiasów.

Podeszła do niego ostrożnie, dotykając jeszcze ciepłego kadłuba, by służył jej jako drogowskaz. Jej palce prześledziły zarysy jednego z grawitacyjnych wirników. Odpadły od niego łuski skorodowanego materiału.

Marnie dbają o sprzęt — pomyślała, po części po to, by zająć czymś swój umysł. — Ciekawe, czy dlatego właśnie się rozbił?

W ustach jej zaschło, a serce podchodziło do gardła, gdy dotarła do otworu i pochyliła się, by zajrzeć do środka.

Dwaj Gubru wciąż spoczywali przypięci pasami przy swych stanowiskach. Ich wyposażone w ostre dzioby głowy zwisały ze smukłych, złamanych karków.

Sylvie spróbowała przełknąć ślinę. Nakazała sobie podnieść jedną stopę i wstąpić ostrożnie na pochylony pokład. Bała się, że serce jej stanie, gdy płyty jęknęły i jeden z Żołnierzy Szponu poruszył się.

To jednak tylko rozbity statek zaskrzypiał i osiadł lekko.

— Goodall — jęknęła Sylvie, opuszczając rękę, którą przyciskała do piersi. Trudno było się skoncentrować, gdy wszystkie instynkty nakazywały jej zmiatać stąd do wszystkich diabłów.

Tak jak to robiła od wielu dni, Sylvie spróbowała sobie wyobrazić, co uczyniłaby w podobnej sytuacji Gailet Jones. Wiedziała, że nigdy nie będzie taką szymką, jak ona. Tego po prostu nie było w kartach. Jeśli jednak naprawdę się postara…

— Broń — szepnęła do siebie i nakazała drżącym dłoniom wyciągnąć pistolety żołnierzy z kabur. Sekundy wydawały się godzinami, lecz wkrótce dwa potrzaskane szablokarabiny dołączyły do pistoletów na stosie przed włazem. Sylvie już miała opuścić się na ziemię, gdy syknęła i trzepnęła się w czoło.

— Idiotka! Athaclena potrzebuje informacji bardziej niż pukawek!

Wróciła do kabiny pilota i rozejrzała się po niej, zastanawiając się, czy potrafiłaby rozpoznać coś ważnego, nawet gdyby leżało tuż przed nią.

Daj spokój. Jesteś terrageńską obywatelką i ukończyłaś większą część college’u. Ponadto przez całe miesiące pracowałaś dla Gubru.

Skoncentrowała się i rozpoznała sterownicę oraz — po symbolach niewątpliwie odnoszących się do pocisków — stanowisko ogniowe. Następny ekran, wciąż oświetlany przez słabnące baterie, ukazywał plastyczną mapę terytorium zaopatrzoną w różnorodne znaki oraz napisy w trzecim galaktycznym.

Czy to możliwe, by było to właśnie to, czego używają, by nas odnaleźć? — zastanowiła się.

Na tarczy znajdującej się tuż pod ekranem widniały znane jej słowa w języku nieprzyjaciela. „Przełącznik zakresu fal” — głosił napis. Sylvie dotknęła urządzenia na próbę.

W dolnym lewym rogu ekranu otworzyło się okno, w którym ukazały się nowe, tajemnicze napisy, o wiele za skomplikowane dla niej. Nad tekstem jednak wirował teraz zawiły szkic, który dorosły członek każdego cywilizowanego społeczeństwa rozpoznałby jako wzór chemiczny.

Sylvie nie była chemiczką. miała jednak zasadnicze wykształcenie i coś w przedstawionej molekule wydało jej się dziwnie znajome. Skupiła się i spróbowała na głos odczytać identyfikację, słowo znajdujące się tuż poniżej diagramu. Przypomniała sobie spis znaków sylabicznych trzeciego galaktycznego.

— Hee… Heem… Hee Moog…

Sylvie poczuła, że po jej skórze nagle przebiegły ciarki. Przesunęła językiem po wargach i wyszeptała jedno słowo. — Hemoglobina.



97. Galaktowie

— Wojna biologiczna!

Suzeren Wiązki i Szponu podskakiwał na mostku lecącego okrętu liniowego, na którego pokładzie zwołał naradę. Wskazał na technika Kwackoo, który dostarczył tę wiadomość.

— Ta korozja, ten rozkład, ta rdza niszcząca pancerze i maszynerię była stworzona celowo? Technik pokłonił się.

— Tak jest. Istnieje kilka czynników — bakterie, priony, pleśnie. Kiedy dostrzegliśmy, co się dzieje, natychmiast zastosowano środki zaradcze. Potrzeba będzie czasu, by poddać wszystkie zaatakowane powierzchnie działaniu organizmów wyhodowanych celem zwalczenia tych drobnoustrojów, lecz sukces prędzej czy później sprowadzi je do poziomu drobnej niedogodności.

Prędzej czy później — pomyślał z goryczą admirał.

— W jaki sposób rozprowadzano te czynniki? Kwackoo wyciągnął z torby błoniastą bryłę przypominającego płótno kawałka materiału związanego cienkimi nitkami.

— Gdy wiatr zaczął nawiewać te przedmioty z gór, zajrzeliśmy do zapisków Biblioteki oraz przesłuchaliśmy tubylców. Z nadejściem zimy na tym wybrzeżu kontynentu regularnie dochodzi do podobnych irytujących manifestacji, dlatego więc zignorowaliśmy tę sprawę. Niemniej, teraz wygląda na to, że górskim powstańcom udało się znaleźć sposób na zarażenie latających nośników zarodników biologicznymi jestestwami wywierającymi niszczące działanie na nasz sprzęt. Zanim zdaliśmy sobie z tego sprawę, dotarły one niemal wszędzie. To był nadzwyczaj pomysłowy plan.

Dowódca armii dreptał w kółko.

— Jak ciężkie, jak poważne, jak katastrofalne są uszkodzenia? Ponownie nastąpił głęboki ukłon.

— Ucierpiała jedna trzecia naszych, znajdujących się na planecie, środków transportu. Dwie z baterii obronnych kosmoportu będą wyłączone z użytku na przeciąg dziesięciu dni planetarnych.

— Dziesięciu dni!

— Jak pan wie, nie otrzymujemy już zapasów ze świata rodzinnego.

Admirałowi nie trzeba było o tym przypominać. Już w tej chwili większość szlaków prowadzących do Gimelhai zostało zablokowanych przez zbliżające się armady, które obecnie cierpliwie oczyszczały z min rubieże układu planetarnego Garthu.

Jakby tego było mało, dwaj pozostali suzerenowie zjednoczyli się teraz w opozycji przeciwko armii. Nie byli w stanie nic zrobić, by zapobiec nadchodzącym bitwom, jeśli stronnictwo admirała zdecyduje się podjąć walkę. Mogli jednak wycofać zarówno religijne, jak i biurokratyczne poparcie. Skutki tego zaczynały już być widoczne.

Napięcie narastało, aż admirałowi wydało się, że wewnątrz jego głowy pulsuje stały, tętniący ból.

— Zapłacą za to! — wrzasnął. — Przekleństwo na ograniczenia narzucane przez kapłanów i liczyjajków!

Suzeren Wiązki i Szponu wspomniał z czułą tęsknotą potężne floty, które prowadził do tego układu. Władcy Grzędy jednak już dawno wycofali większość z tych statków w inne rejony, gdzie były rozpaczliwie potrzebne. Zapewne wiele z nich zamieniło się już w dymiące wraki lub parę, gdzieś na spornych galaktycznych rubieżach.

By uniknąć podobnych myśli, admirał zadumał się nad pętlą zaciskającą się wokół kurczących się ciągle redut górskich powstańców. Wkrótce przynajmniej ten kłopot skończy się na zawsze.

A potem, cóż, niech Instytut Wspomagania spróbuje wymusić neutralność swego świętego Kopca Ceremonialnego w samym środku walnej bitwy planetarno-kosmicznej! W takich warunkach zdarzało się, że pociski zbaczały z toru i uderzały w cywilne miasta, a nawet neutralny grunt.

Co za pech! Przekaże, rzecz jasna, wyrazy współczucia. Taka szkoda! Tak to już jednak bywa na wojnie!



98. Uthacalthing

Nie musiał już utrzymywać w tajemnicy tęsknot swego serca ani trzymać w zamknięciu głęboko ukrytego zasobu uczuć. Nie miało znaczenia, czy detektory obcych wykryją jego psychiczne emocje, gdyż z pewnością nieprzyjaciel i tak będzie wiedział, gdzie go odnaleźć, kiedy nadejdzie czas.

O świcie, gdy na wschodzie poszarzało od przesłoniętego chmurami słońca, Uthacalthing ruszył na przechadzkę po pokrytych rosą zboczach, sięgając na zewnątrz wszystkim, czym dysponował.

Cud sprzed kilku dni otworzył poczwarkę jego duszy. Tam, gdzie — jak sądził — na wieki królować miała zima, teraz wyrosły nowe, jasne kiełki. Zarówno ludzie, jak i Tymbrimczycy uważali miłość za największą z potęg. Można też jednak było powiedzieć wiele dobrego o ironii.

Żyję i kennuję świat jako piękny.

Przelał cały swój kunszt w glif, który uniósł się, lekki i delikatny, ponad jego poruszającymi się w powietrzu witkami. Pomyśleć, że trafił tutaj, tak blisko miejsca początku własnych spisków… by być świadkiem tego, jak wszystkie jego żarty zostały obrócone przeciwko niemu, i otrzymał wszystko, czego pragnął, lecz w tak zdumiewający sposób…

Świt nadał światu barwy. Ląd i morze wyglądały jak zwykle zimą — nagie sady i nakryte brezentem statki. Wody zatoki usiane były liniami wzbijanej przez wiatry piany. Mimo to słońce dawało ciepło.

Pomyślał o wszechświecie. Był on tak niezwykły, często dziwaczny, pełen niebezpieczeństw i tragedii.

Lecz również niespodzianek.

Niespodzianki… błogosławieństwo, które mówi nam, że to wszystko prawda — rozłożył ramiona, by objąć nimi całą rzeczywistość — gdyż nawet obdarzeni największą wyobraźnią spośród nas, nie potrafiliby stworzyć czegoś podobnego mocą własnego umysłu.

Nie uwolnił glifu. Wyrwał się on, jak gdyby z własnej woli, i wzniósł, nie zważając na poranne wiatry, by popłynąć tam, dokąd zaniesie go los.


Później nastąpiły długie konsultacje z Naczelnym Egzaminatorem, Kaultem oraz Cordwainerem Appelbem. Wszyscy oni zwracali się do niego po radę i starał się ich nie zawieść.

Około południa Robert Oneagle odciągnął go na bok i rzucił pomysł ucieczki. Młody człowiek pragnął wyrwać się z zamknięcia na Kopcu Ceremonialnym i wyruszyć z Fibenem, by zatruwać Gubru życie. Wszyscy wiedzieli o walkach w górach i Robert chciał pomóc Athaclenie na tyle, na ile było to możliwe.

Uthacalthing solidaryzował się z nim.

— Nie doceniasz się, jeśli sądzisz, że mogłoby ci się to udać — powiedział jednak młodemu człowiekowi. Robert zamrugał.

— Co masz na myśli?

— To, że gubryjska armia doskonale zdaje już sobie sprawę, jak niebezpieczni jesteście, ty i Fiben. Być może, dzięki pewnym moim drobnym wysiłkom, ja również znajduję się na tej liście. Jak sądzisz, dlaczego utrzymują tu tak silne patrole, mimo że muszą mieć inne pilne potrzeby?

Wskazał ręką na statek krążący tuż poza granicą terytorium Instytutu. Niewątpliwie nawet linie doprowadzające czynnik chłodzący do elektrowni były obserwowane przez kosztowne, zaawansowane, śmiercionośne roboty. Robert zasugerował użycie szybowców własnej produkcji, lecz nieprzyjaciel z pewnością rozszyfrował już także i ten trik dzikusów. Otrzymał w tej dziedzinie kosztowne lekcje.

— W ten właśnie sposób pomagamy Athaclenie — stwierdził Uthacalthing. — Grając nieprzyjacielowi na nosie. Uśmiechając się, jak gdyby przyszło nam do głowy coś szczególnego, o czym on nie pomyślał. Strasząc stworzenia, które zasługują na to, co im się dostanie, gdyż nie mają poczucia humoru.

Robert nie uczynił żadnego widocznego gestu świadczącego, że zrozumiał jego słowa. Ku swemu zachwytowi Uthacalthing rozpoznał za to glif, który uformował młody mężczyzna — prostą wersję kiniwullun. Roześmiał się. Najwyraźniej Robert nauczył się go — i zasłużył na niego — od Athacleny.

— Tak, mój niezwykły, adoptowany synu. Musimy wciąż boleśnie przypominać Gubru, że chłopcy zawsze pozostaną chłopcami.

Później jednak, gdy zbliżał się zachód słońca, przebywający w swym ciemnym namiocie Uthacalthing poderwał się nagle na nogi i wyszedł na zewnątrz. Ponownie zapatrzył się na wschód. Jego witki falowały, poszukując czegoś.

Wiedział, że gdzieś, daleko stąd, jego córka zastanawia się nad czymś wściekle. Coś, być może jakaś wiadomość, dotarło właśnie do niej. Koncentrowała się teraz tak, jak gdyby zależało od tego jej życie.

Nagle krótki, niesamowity moment sprzężenia dobiegł końca. Uthacalthing odwrócił się, nie wszedł jednak do swego schronienia, lecz powędrował kawałek na północ i odsunął klapę namiotu Roberta. Człowiek podniósł wzrok znad czytanego tekstu. Światło studni danych nadawało jego twarzy szalony wyraz.

— Myślę, że istnieje jednak sposób, który pozwoliłby nam na opuszczenie tej góry — powiedział Tymbrimczyk. — Przynajmniej na krótką chwilę.

— Mów — odrzekł Robert. Uthacalthing uśmiechnął się.

— Czy nie powiedziałem ci kiedyś — a może to była twoja matka — że wszystko zaczyna się i kończy w Bibliotece?



99. Galaktowie

Sytuacja była straszna. Consensus rozpadł się w sposób niemożliwy do naprawienia i Suzeren Poprawności nie wiedział, jak przezwyciężyć rozłam.

Suzeren Kosztów i Rozwagi niemal całkowicie wycofał się w siebie. Biurokracja działała siłą inercji, bez przewodnictwa.

Zaś ich nieodzowny trzeci, ich siła i męskość, Suzeren Wiązki i Szponu nie chciał odpowiedzieć na błagania o konklawe. W gruncie rzeczy wydawało się, że z pełną determinacją podąża kursem, który mógł spowodować nie tylko ich własną zagładę, lecz również szeroką dewastację tego kruchego świata. Gdyby do tego doszło, cios dla i tak już zachwianego honoru ich ekspedycji, tej gałęzi klanu Gooksyu-Gubru, byłby silniejszy, niż można by to znieść.

Co jednak mógł zrobić Suzeren Poprawności? Władcy Grzędy, zaprzątnięci bliższymi domu problemami, nie oferowali żadnych użytecznych rad. Liczyli na to, że triumwirat tej ekspedycji zjednoczy się, dokona pierzenia i osiągnie przynoszący mądrość consensus. Jednakże pierzenie poszło źle, rozpaczliwie źle, i nie wyłoniła się z niego żadna mądrość, którą mogliby im zaoferować.

Suzerena Poprawności ogarnął smutek, poczucie beznadziejności głębsze niż odczuwane przez dowódcę statku kierującego się na rafy — przypominające raczej to, które towarzyszyło kapłanowi skazanemu na pełnienie nadzoru nad świętokradztwem.

Strata miała charakter osobisty. Od najdawniejszych czasów uczucie to towarzyszyło rasie w jej sercu. To prawda, że pióra wyrastające pod białym puchem suzerena były teraz czerwone. Istniały jednak nazwy na określenie gubryjskich królowych, które osiągnęły status samicy bez radosnej zgody i wsparcia pozostałej dwójki, dwójki, która dzieliłaby z nimi przyjemność, honor i chwałę.

Jej największa ambicja została zrealizowana, lecz czekająca ją perspektywa była jałowa, pełna samotności i goryczy.

Suzeren Poprawności schowała dziób pod ramię i — na sposób swego ludu — zapłakała cicho.



100. Athaclena

— Roślinne wampiry — podsumowała to Lydia McCue, która pełniła wartę wraz z dwoma żołnierzami z Terrageńskiej Piechoty Morskiej. Ich skóra lśniła pod naniesionymi warstwami kamuflażu z włókien elementarnych. Ten materiał miał podobno chronić przed detektorami podczerwieni i — można było mieć nadzieję — również przed nowymi nieprzyjacielskimi detektorami rezonansowymi.

Roślinne wampiry? — pomyślała Athaclena. — W rzeczy samej. To trafna przenośnia.

Wlała około litra jasnoczerwonej cieczy do ciemnych wód leśnej sadzawki, gdzie setki małych pnączy łączyły się ze sobą w jednej z wszechobecnych stacji wymiany substancji odżywczych.

W rozmaitych odległych miejscach inne grupy dokonywały na małych polankach podobnych rytuałów. Przywodziło to Athaclenie na myśl baśnie dzikusów, magiczne obrządki wykonywane w zaczarowanych lasach oraz mistyczne zaklęcia. Musi pamiętać, by opowiedzieć ojcu o tej analogii, jeśli kiedykolwiek będzie miała na to szansę.

— Szczerze mówiąc — zwróciła się do porucznik McCue — moje szymy wykrwawiły się niemal na śmierć, by dostarczyć ilości krwi niezbędnej dla naszych celów. Z pewnością istnieją bardziej subtelne sposoby na ich osiągnięcie, żaden jednak nie mógłby przynieść efektów wystarczająco szybko.

Lydia odpowiedziała chrząknięciem i skinieniem głowy. Ziemianka wciąż przeżywała wewnętrzny konflikt. Logiczne rozumowanie zapewne kazało jej się zgodzić z tezą, że gdyby kilka tygodni temu pozostawiono dowództwo w rękach majora Prathachulthorna, rezultaty byłyby katastrofalne. Późniejsze wypadki dowiodły, że Athaclena i Robert mieli rację.

Porucznik McCue nie mogła jednak tak łatwo wyrzec się swej przysięgi. Jeszcze niedawno obie kobiety zaczynały stawać się przyjaciółkami. Rozmawiały ze sobą godzinami, dzieląc się swymi odmiennymi tęsknotami za Robertem Oneaglem. Teraz jednak, gdy wyszła na jaw prawda o buncie i porwaniu majora Prathachulthorna, powstała pomiędzy nimi przepaść.

Czerwony płyn wirował pośród malutkich korzonków. Najwyraźniej na wpół ruchome pnącza reagowały już, wciągały w siebie nowe substancje.

Nie mieli czasu na subtelności, jedynie na siłowe podejście do pomysłu, który przyszedł jej do głowy nagle, wkrótce po tym, jak usłyszała raport Sylvie.

Hemoglobina. Gubru mieli detektory zdolne wykryć rezonans podstawowego składnika krwi Ziemian. Przy takiej czułości te urządzenia musiały być przerażająco drogie!

Trzeba było znaleźć sposób na neutralizację tej nowej broni, gdyż w przeciwnym razie Athaclena mogła zostać jedyną istotą rozumną w górach. Jedyne realne rozwiązanie było drastyczne i stanowiło symbol żądań, jakie państwo stawia swym obywatelom. Jej własny oddział partyzantów snuł się teraz obok na chwiejnych nogach, tak wycieńczony jej żądaniami świeżej krwi, że niektóre z szymów zmieniły jej przydomek. Zamiast „pani generał” zaczęły mówić o Athaclenie „pani Dracula”, po czym wykrzywiały twarz, wystawiając kły.

Na szczęście zostało jeszcze kilku szymskich techników — głównie tych, którzy pomagali Robertowi w konstrukcji maleńkich mikrobów, będących plagą dla nieprzyjacielskiej maszynerii — zdolnych jej pomóc w tym przeprowadzanym naprędce eksperymencie.

Związać cząsteczki hemoglobiny ze śladowymi substancjami poszukiwanymi przez pewne pnącza w nadziei, że nowa kombinacja spotka się z ich aprobatą. A potem modlić się, by pnącza rozprowadziły ją wystarczająco szybko.

Przybył szymski posłaniec, który szepnął coś do porucznik McCue. Ta z kolei podeszła do Athacleny.

— Major jest już niemal gotów — oznajmiła ciemnoskóra ludzka kobieta. Od niechcenia dodała: — A nasi zwiadowcy mówią, że wykryli lecące w tę stronę statki powietrzne.

Athaclena skinęła głową.

— Tu już skończyliśmy. Znikajmy stąd. Następnych kilka godzin wszystko rozstrzygnie.



101. Galaktowie

— Tam! Zauważamy koncentrację, skupienie, nagromadzenie nieprzyjaciela. Dzikusy uciekają w łatwym do przewidzenia kierunku. Teraz możemy uderzyć, opaść, rzucić się na nich, by zwyciężyć!

Ich specjalne detektory doskonale uwidaczniały trasy, którymi ścigani podążali przez las. Suzeren Wiązki i Szponu dał rozkaz i elitarna brygada gubryjskich żołnierzy opadła na małą dolinkę, w której uciekająca zwierzyna została zapędzona w pułapkę.

— Jeńcy, zakładnicy, nowi więźniowie do przesłuchania… tego pragnę!



102. Major Prathachulthorn

Przynęta była niewidzialna. Ich wabik składał się praktycznie tylko z ledwie wykrywalnego strumienia skomplikowanych cząsteczek przepływających przez koronkową sieć roślinności dżungli. W gruncie rzeczy major Prathachulthorn nie miał sposobu, by sprawdzić, czy w ogóle się on tam znajduje. Czuł się głupio, przygotowując ogień flankowy i zastawiając zasadzkę na zboczach wznoszących się ponad łańcuchem małych sadzawek w pustej leśnej dolinie.

Mimo to w tej sytuacji była jakaś symetria, coś niemal poetycznego. Gdyby ten trik jakimś przypadkiem naprawdę się udał, zazna tego ranka radości bitwy.

W przeciwnym razie nie zamierzał odmówić sobie satysfakcji zaciśnięcia dłoni na pewnej smukłej, nieziemskiej szyi, bez względu na skutki dla jego kariery i życia.

— Feng! — warknął na jednego ze swych komandosów. — Nie drap się!

Kapral piechoty morskiej sprawdził pośpiesznie, czy nie starł nigdzie warstewki włókien elementarnych, która nadawała jego skórze niezdrowy, zielonkawy odcień. Nowy materiał przygotowano pośpiesznie w nadziei, że zablokuje on rezonans hemoglobiny, który nieprzyjaciel wykorzystywał do tropienia Terran ukrywających się pod koronami drzew. Rzecz jasna uzyskane przez nich dane na ten temat mogły być całkowicie błędne. Prathachulthorn miał na to tylko słowo szymów i tej cholernej Tym…

— Majorze! — szepnął ktoś. Był to neoszympansi żołnierz, który z zabarwionym na zielono futrem wyglądał jeszcze bardziej kiepsko niż ludzie. Wskazał szybko ręką na pień wysokiego drzewa od jego połowy w górę. Prathachulthorn potwierdził odbiór i dał znak ręką, wykonując falujący ruch w obu kierunkach.

Cóż — pomyślał — muszę przyznać, że niektóre z tych miejscowych szymów stają się całkiem niezłymi nieregularnymi żołnierzami.

Seria gromów dźwiękowych wstrząsnęła listowiem ze wszystkich stron. Następnie rozległ się gwizd zbliżających się maszyn latających. Przeleciały nad wąską dolinką na wysokości wierzchołków drzew, podążając za ukształtowaniem powierzchni z precyzją komputerowych pilotów. W dokładnie wyliczonym momencie Żołnierze Szponu i towarzyszące im roboty wysypali się z długich transportowców, by opaść spokojnie na pewien leśny gaj.

Rosnące w nim drzewa były wyjątkowe tylko pod jednym względem. Czuły głód pewnego śladowego związku dostarczanego im przez sięgające daleko, celem wymiany, pnącza. Z tym, że teraz owe liany dostarczały im również czegoś innego. Czegoś, co utoczono z ziemskich żył.

— Zaczekajcie — szepnął Prathachulthorn. — Zaczekajcie na większych chłopców.

I rzeczywiście, wkrótce wszyscy odczuli efekty zbliżania się grawitorów i to na większą skalę. Nad horyzontem pojawił się gubryjski okręt liniowy lecący spokojnie na wysokości kilkuset metrów.

Oto był cel wart wszystkiego, co musieli poświęcić. Do tej chwili problem leżał w tym, że nie wiedzieli z góry, gdzie zjawi się podobny statek. Migokręty były cudowną bronią, trudno jednak było je przenosić. Trzeba je było ustawić na wytypowanym miejscu z wyprzedzeniem. A przecież zasadniczą rolę grało zaskoczenie.

— Zaczekajcie — szepnął, gdy wielki statek się zbliżał. — Nie płoszcie ich.

Na dole. Żołnierze Szponu zaczęli już ćwierkać, zatrwożeni. Nie oczekiwał na nich żaden nieprzyjaciel. Nie było tam nawet szymskich cywilów, których mogliby pojmać i wysłać na górę celem przesłuchania. Z pewnością lada chwila któryś z nich domyśli się prawdy. Mimo to major Prathachulthorn nalegał.

— Poczekajcie jeszcze minutkę, aż…

Jeden z szymskich artylerzystów musiał stracić cierpliwość. Nagle ze wzgórz wznoszących się po przeciwległej stronie doliny pomknęła w górę błyskawica. W jednej chwili jeszcze trzy smugi zbiegły się ze sobą. Prathachulthorn padł na ziemię i zakrył głowę.

Wydało mu się, że blask przenika go od tyłu, poprzez czaszkę. Fale deja vu następowały na przemian z przypływami mdłości. Przez chwilę miał wrażenie, że front anormalnej grawitacji próbuje podnieść go z leśnej gleby. Potem nadciągnęła fala uderzeniowa.

Upłynęło trochę czasu, zanim ktokolwiek był w stanie ponownie podnieść wzrok. Gdy już to zrobili, musieli, mrugając, spoglądać poprzez obłoki unoszącego się w powietrzu pyłu i piasku, poprzez zwalone drzewa i porozrzucane pnącza. Wypalony, spłaszczony obszar wskazywał, gdzie jeszcze przed chwilą unosił się gubryjski krążownik. Wciąż sypał deszcz rozgrzanych do czerwoności szczątków, który wywołał pożary wszędzie, gdzie tylko spadały żarzące się fragmenty.

Prathachulthorn uśmiechnął się. Odpalił w powietrze flarę — sygnał do ataku.

Kilka stojących na ziemi nieprzyjacielskich statków powietrznych rozbiła fala nadciśnienia, trzy jednak zdołały wystartować i z niepohamowaną żądzą zemsty skierowały się w miejsca, z których odpalono pociski. Gubryjscy piloci nie zdawali sobie jednak sprawy, że mają teraz do czynienia z Terrageńską Piechotą Morską. Było zdumiewające, czego mógł we właściwych rękach dokonać zdobyczny szablokarabin. Wkrótce jeszcze trzy płonące plamy tliły się wśród podszycia lasu.

Na dole szymy ruszyły naprzód z zaciętością na twarzy. Wkrótce walka przybrała bardziej indywidualny charakter. Krwawy bój toczono za pomocą laserów i strzelb śrutowych, kusz i arbalet.

Gdy doszło do starć wręcz, Prathachulthorn wiedział już, że zwyciężyli.

Nie mogę zostawić całej walki z bliska tym tubylcom — pomyślał. W ten sposób doszło do tego, że dołączył do pościgu przez las, w chwili, gdy gubryjska tylna straż zaciekle starała się osłaniać ucieczkę niedobitków. Szymy, które były tego świadkami, przez całe życie nie przestały opowiadać o tym, co wtedy widziały. Jasnozielona, brodata postać w przepasce na biodrach skakała po drzewach i stawała do walki z w pełni uzbrojonymi Żołnierzami Szponu jedynie z nożem i garotą. Wydawało się, że nie sposób jej powstrzymać i rzeczywiście, nic żywego tego nie dokonało.

— A jednak…

Był to uszkodzony robot bojowy, któremu samonaprawiający się obwód przywrócił częściowe funkcjonowanie. Być może przeprowadził on logiczne połączenie pomiędzy ostatecznym załamaniem się gubryjskich sił a tym straszliwym stworzeniem, któremu walka zdawała się sprawiać radość. A może nie było to nic więcej niż ostatni impuls mechanicznych i elektrycznych odruchów.

Zginął tak, jak by tego pragnął, z gorzkim uśmiechem na twarzy, a dłońmi zaciśniętymi wokół pierzastego gardła, dusząc jeszcze jednego nienawistnego stwora, dla którego nie było miejsca w świecie takim, jaki jego zdaniem powinien być.



103. Athaclena

No, no — pomyślała, gdy podniecony szymski posłaniec wydyszał radosną nowinę o totalnym zwycięstwie. Według wszelkich kryteriów był to największy sukces powstańców.

W pewnym sensie sam Garth stał się naszym pierwszoplanowym sojusznikiem. Jego zraniona, lecz wciąż potężna sieć, żyła.

Gubru zwabiono za pomocą cząsteczek szymskiej i ludzkiej hemoglobiny przetransportowanych w jedno miejsce przez wszędobylskie pnącza transferowe. Szczerze mówiąc, Athaclena była zaskoczona, że ich improwizowany plan zakończył się sukcesem. Ten fakt dowodził, jak głupio postępował nieprzyjaciel, nadmiernie polegając na zaawansowanym technicznie sprzęcie.

Teraz musimy postanowić, co robić dalej.

Porucznik McCue podniosła wzrok znad raportu, który przyniósł zdyszany szymski posłaniec, i spojrzała w oczy Athaclenie. Obie kobiety przez moment milczenia połączyły ze sobą duchową więź.

— Lepiej już pójdę — powiedziała wreszcie Lydia. — Będzie trzeba przeprowadzić ponowną konsolidację, rozdzielić zdobyczny sprzęt… a teraz ja jestem dowódcą.

Athaclena skinęła głową. Nie mogła zmusić się do tego, by czuć żałobę po majorze Prathachulthornie, żywiła jednak do niego szacunek za to, kim był. Wojownikiem.

— Jak sądzisz, gdzie uderzą teraz? — zapytała.

— Nie mam najmniejszego pojęcia, biorąc pod uwagę, że podstawową metodę, dzięki której nas wykrywali, diabli wzięli. Zachowują się tak, jak gdyby nie mieli dużo czasu — Lydia zmarszczyła w zadumie brwi. — Czy to pewne, że thennańska flota jest już w drodze? — zapytała.

— Przedstawiciele Instytutu Wspomagania mówią o tym otwarcie na falach eteru. Thennanianie przybywają po swych nowych podopiecznych. Ponadto, co jest częścią ich umowy z moim ojcem i z Ziemią, są zobowiązani dopomóc w przegnaniu Gubru z tego układu.

Athaclena wciąż była pogrążona w zachwycie z powodu skali powodzenia planów jej ojca. Gdy kryzys się zaczął, prawie cały garthiański rok temu było jasne, że ani Ziemia, ani Tymbrim nie będą w stanie pomóc tej odległej kolonii, zaś większość „umiarkowanych” Galaktów była tak powolna i rozważna, że nie istniała wielka nadzieja, by udało się namówić któryś z tych klanów do interwencji. Uthacalthing miał nadzieję, że oszuka Thennanian i skłoni ich do wykonania tej roboty — popychając nieprzyjaciół Ziemi do walki przeciwko sobie.

Plan powiódł się ponad wszelkie oczekiwania Uthacalthinga ze względu na jeden czynnik, o którym jej ojciec nie wiedział. Goryle. Czy ich masowa migracja na Kopiec Ceremonialny została wywołana przez wymianę s’ustm’thoon, jak sądziła przedtem Athaclena, czy też rację miała Naczelny Egzaminator Instytutu, ogłaszając, że to sam los zrządził, by ten nowy gatunek podopiecznych znalazł się we właściwym miejscu i czasie, by dokonać wyboru? Z jakichś względów Athaclena czuła pewność, że kryje się w tym więcej, niż ktokolwiek dziś wie, czy być może nawet kiedykolwiek się dowie.

— A więc Thennanianie przybywają, by przegnać Gubru — Lydia sprawiała wrażenie, że nie jest pewna, co myśleć o tej sytuacji. — To znaczy, że wygraliśmy, prawda? Chcę powiedzieć, że Gubru nie mogą powstrzymywać ich bez końca. Nawet jeśli byłoby to możliwe pod względem militarnym, utraciliby twarz w Pięciu Galaktykach w stopniu tak wielkim, że w końcu nawet umiarkowani zniecierpliwiliby się i dokonali mobilizację.

Zdolność postrzegania Ziemianki robiła wrażenie. Athaclena skinęła głową.

— Ich sytuacja najwyraźniej wymaga negocjacji. W tym celu jednak trzeba rozumować logicznie, a obawiam się, że gubryjska armia zachowuje się w sposób irracjonalny.

Lydia zadrżała.

— Taki nieprzyjaciel jest często znacznie niebezpieczniejszy od kierującego się rozsądkiem przeciwnika. Nie działa w inteligentnie pojętym interesie własnym.

— Ostatnia wiadomość od mojego ojca wskazywała, że wśród Gubru doszło do głębokich podziałów — odrzekła Athaclena.

Transmisje nadawane z Terytorium Instytutu były teraz dla partyzantów najlepszym źródłem informacji. Emitowali je na przemian Robert, Fiben i Uthacalthing. Bardzo wzmacniało to morale górskich bojowników, a z pewnością również zwiększało poważną irytację nieprzyjaciela.

— Musimy więc przyjąć założenie, że rękawiczki zostały zdjęte — kobieta-komandos westchnęła. — Jeśli galaktyczna opinia nie ma dla nich znaczenia, mogą się nawet posunąć do tego, że użyją kosmicznego uzbrojenia na powierzchni planety. Lepiej rozproszmy się tak bardzo, jak tylko można.

— Hmm, tak — Athaclena skinęła głową. — Jeśli jednak użyją płomienników albo bomb piekielnych, to i tak wszystko stracone. Przed taką bronią nie możemy się ukryć. Nie mogę rozkazywać twoim żołnierzom, pani porucznik, ale wolałabym zginąć w śmiałym geście — który mógłby pomóc w powstrzymaniu raz na zawsze tego szaleństwa — niż zakończyć życie z głową zagrzebaną w piasku, jak jedna z waszych ziemskich ostryg.

Mimo poważnego charakteru słów Athacleny, Lydia McCue uśmiechnęła się. Wzdłuż krawędzi jej prostej aury zatańczyło muśnięcie pochwalnej ironii.

— Strusi — poprawiła ją Ziemianka łagodnym tonem. — To wielkie ptaki zwane strusiami chowają swe głowy. Czemu jednak nie wytłumaczysz mi, co masz na myśli?



104. Galaktowie

Buoult z Thennanian nadął grzebień grzbietowy do maksymalnych rozmiarów i wygładził lśniące kolce łokciowe, zanim wstąpił na mostek wielkiego okrętu wojennego Ogień Athany. Tam, przed dużym ekranem przedstawiającym w iskrzących się barwach rozmieszczenie floty, oczekiwała na niego ludzka delegacja. Jej przywódca, starsza samica, której jasne witki włosowe wciąż lśniły gdzieniegdzie barwą żółtego słońca, pokłoniła się pod ściśle odpowiednim kątem. Buoult odwzajemnił się precyzyjnym zgięciem w pasie. Wskazał ręką w stronie ekranu.

— Admirał Alvarez, jak sądzę, sama pani widzi, że ostatnie z nieprzyjacielskich min usunięto. Jestem gotów przekazać Galaktycznemu Instytutowi Sztuki Wojennej naszą deklarację, że gubryjska blokada tego układu została zniesiona przez force majeur.

— Miło to usłyszeć — odparła kobieta. Jej uśmiech w ludzkim stylu — sugestywne odsłonięcie zębów — był jednym z łatwiejszych do interpretacji gestów. Ktoś tak doświadczony w galaktycznej dyplomacji, jak legendarna Helenę Alvarez, z pewnością wiedział, jakie wrażenie ten wyraz twarzy dzikusów często wywiera na innych. Musiała podjąć świadomą decyzję, że go użyje.

Cóż, takie subtelne próby zastraszenia pełniły możliwą do przyjęcia rolę w skomplikowanej grze blefu i negocjacji. Buoult był na tyle uczciwy, że przyznawał, iż on również robi coś podobnego. Dlatego właśnie nadął swój wysoki grzebień, zanim wszedł do środka.

— Miło będzie znowu ujrzeć Garth — dodała Alvarez. — Mam tylko nadzieję, że nie staniemy się bezpośrednią przyczyną jeszcze jednej katastrofy na tym nieszczęśliwym świecie.

— W istocie będziemy się starać za wszelką cenę tego uniknąć. Jeśli jednak dojdzie do najgorszego — jeśli ta banda Gubru wyrwała się spod wszelkiej kontroli — cały ich paskudny klan za to zapłaci.

— Mało dbam o grzywny i rekompensaty. Zagrożeni są mieszkańcy i cała krucha ekosfera.

Buoult powstrzymał się od komentarza.

Muszę być ostrożniejszy — pomyślał. — To niestosowne, by inni przypominali Thennanianom — obrońcom wszelkiego Potencjału — o obowiązku chronienia takich miejsc jak Garth.

Szczególnie irytująca była słuszna reprymenda z ust dzikusa.

I od tej chwili zawsze już będziemy ich mieli za plecami. Będą czepiać się i krytykować, a my musimy ich słuchać, gdyż będą nadzorcami stadium jednego z naszych podopiecznych gatunków. To tylko część ceny, jaką musimy zapłacić za ten skarb, który znalazł dla nas Kault.

Ludzie byli nieustępliwi w negocjacjach, czego można się było spodziewać po klanie, który potrzebował sojuszników tak rozpaczliwie, jak oni. Już w tej chwili thennańskie siły wycofano ze wszystkich pól konfliktu z Ziemią i Tymbrimem. Terrageni żądali jednak znacznie więcej w zamian za pomoc w kierowaniu Wspomaganiem nowego gatunku podopiecznego o nazwie „goryl”.

W praktyce domagali się, by wielki klan Thennanian sprzymierzał się ze skazanymi na zatracenie, pogardzanymi dzikusami oraz niegrzecznymi, psotnymi dzieciakami Tymbrimczykami! I to w czasie, gdy potężny sojusz Tandu z Soranami wydawał się niepowstrzymany na szlakach gwiezdnych. Mogło to nawet oznaczać ryzyko unicestwienia dla samych Thennanian!

Gdyby zależało to od Buoulta, który miał już wystarczająco przykre doświadczenie z Ziemianami, kazałby im iść do wszystkich diabłów Ifni i wśród nich poszukać sobie sojuszników.

Nie zależało to jednak od niego. W ojczyźnie już od dawna istniała silna, mniejszościowa grupa sympatyzująca z Ziemskim Klanem. Triumf Kaulta, który pozwolił Wielkiemu Klanowi na zdobycie kolejnego drogocennego lauru opiekuństwa, mógł wkrótce doprowadzić to stronnictwo do władzy. W podobnej sytuacji Buoult uważał, że mądrzej będzie zachować swe opinie dla siebie.

Jeden z jego wicekomendantów zbliżył się i zasalutował.

— Ustaliliśmy pozycje zajmowane przez gubryjską flotyllę obronną — zameldował. — Przeciwnik skupił się blisko planety. Rozmieszczenie jego sił jest niezwykłe. Naszym komputerom bojowym z największym trudem przychodzi je rozgryźć.

Hmm, tak — pomyślał Buoult, przyjrzawszy się zbliżeniu na ekranie. — Błyskotliwe rozlokowanie ograniczonych sił. Być może nawet oryginalne. To bardzo nietypowe dla Gubru.

— Nieważne — fuknął. — Nawet jeśli nie istnieje żadna subtelna metoda, dostrzegą, że przybywamy z siłą ognia aż nadto wystarczającą, by — jeśli zajdzie taka potrzeba — wykonać zadanie za pomocą frontalnego uderzenia. Poddadzą się. Muszą się poddać.

— Oczywiście, że muszą — zgodziła się ludzka admirał. W jej głosie nie było jednak słychać przekonania. W gruncie rzeczy sprawiała wrażenie zaniepokojonej.

Jesteśmy gotowi do przystąpienia do całkowitego okrążenia — zameldował oficer pokładowy.

Buoult skinął pośpiesznie głową.

— Dobrze. Do dzieła. Z tamtej pozycji będziemy mogli nawiązać kontakt z nieprzyjacielem i powiadomić go o naszych intencjach.

Napięcie narastało, w miarę jak armada zbliżała się do niewielkiego, żółtawego słońca układu. Choć Thennanianie z dumą głosili, że nie posiadają żadnych mocy parapsychicznych, Buoult odnosił wrażenie, że czuje na sobie spojrzenie Ziemianki i zastanawiał się, jak to możliwe, że odczuwa przed nią taki lęk.

Ona jest tylko dzikusem — powtarzał sobie.

— Czy wznowimy naszą dyskusję, komendancie? — zapytała wreszcie admirał Alvarez.

Rzecz jasna, nie miał innego wyboru, jak spełnić jej prośbę. Najlepiej będzie, jak o wielu sprawach zadecydują przed przybyciem floty i odczytaniem na głos manifestu oblężenia.

Niemniej Buoult nie zamierzał podpisywać żadnych umów, zanim nie będzie miał okazji naradzić się z Kaultem. Ów Thennanianin miał reputację wulgarnego i, cóż, frywolnego, która załatwiła mu wygnanie na ten zapadły świat, teraz jednak najwyraźniej udało mu się dokonać bezprecedensowych cudów. Jego polityczne wpływy w ojczyźnie będą olbrzymie.

Buoult pragnął skorzystać z wiedzy Kaulta i niewątpliwie posiadanej przez niego umiejętności postępowania z tymi doprowadzającymi do szału stworzeniami.

Jego adiutanci oraz ludzka delegacja zeszli szeregiem z mostka i udali się do sali konferencyjnej. Zanim jednak Buoult odszedł, rzucił jeszcze jedno spojrzenie na przedstawiający sytuację taktyczną zbiornik oraz śmiertelnie groźny szyk bojowy Gubru. Powietrze z hałasem uleciało z jego szczelin oddechowych.

Co planują te ptaszyska? — zastanowił się. — Co uczynię, jeśli ci Gubru okażą się szaleńcami?



105. Robert

W niektórych częściach Port Helenia robotów strażniczych było więcej niż kiedykolwiek. Strzegły one rygorystycznie posiadłości swych panów, uderzając każdego, kto zbliżył się zanadto.

Gdzie indziej jednak wszystko wyglądało niemal tak, jakby do rewolucji już doszło. Plakaty najeźdźców leżały podarte w rynsztokach. Ponad pewnym ruchliwym skrzyżowaniem ulic Robert dostrzegł nowy fresk, który niedawno zmontowano w miejsce gubryjskiej propagandy. Namalowany w stylu zwanym ogniskowanym realizmem, przedstawiał rodzinę goryli wpatrujących się ze świtającą, lecz rokującą wielkie nadzieje rozumnością w lśniący horyzont. Obok nich, w opiekuńczej pozie, wskazując drogę ku tej wspaniałej przyszłości, stała para wyidealizowanych, wysokoczołych neoszympansów.

Tak jest, na obrazie przedstawiono również człowieka i Thennanianina — niewyraźnie i w tle. Robert pomyślał, że to naprawdę miłe ze strony artysty, iż pamiętał o ich uwzględnieniu.

Ściśle strzeżony wahadłowiec, w którym się znajdował, minął skrzyżowanie zbyt szybko, by Robert mógł dostrzec wiele szczegółów, był jednak zdania, że wyobrażenie szyma płci żeńskiej nie oddawało Gailet sprawiedliwości, Fiben, z drugiej strony, powinien czuć się pochlebiony.

Wkrótce zostawili „wolne” części miasta za sobą i polecieli na zachód, nad tereny patrolowane ze ścisłą wojskową dyscypliną. Gdy wylądowali, ich strażnicy — Żołnierze Szponu — wypadli pośpiesznie na zewnątrz, by stać na straży, gdy Robert i Uthacalthing wyszli z wahadłowca i zaczęli wspinać się po rampie prowadzącej do nowej, lśniącej Filii Biblioteki.

— To kosztowna budowla, prawda? — zapytał Robert tymbrimskiego ambasadora. — Czy pozwolą ją nam sobie zatrzymać, jeśli Thennanianie zdołają wykopać ptaszyska?

Uthacalthing wzruszył ramionami.

— Zapewne. Może też Kopiec Ceremonialny. Z pewnością waszemu klanowi należą się reparacje.

— Masz jednak wątpliwości.

Uthacalthing stanął w wielkim wejściu, przyglądając się nakrytej sklepieniem komnacie i znajdującemu się wewnątrz niebotycznemu sześcianowi pamięci danych.

— Rzecz w tym, że uważam, iż byłoby niemądrze dzielić plusz na misiu.

Robert zrozumiał, co miał na myśli Uthacalthing. Nawet porażka Gubru mogła się okazać niewyobrażalnie kosztowna.

— To jest dzielenie skóry na niedźwiedziu — podpowiedział Tymbrimczykowi, który zawsze z chęcią poprawiał swą znajomość anglickich przenośni. Tym razem jednak Uthacalthing nie podziękował Robertowi. Wydawało się, że jego szeroko rozstawione oczy błysnęły, gdy rozejrzał się w tył i na boki.

— Pomyśl o tym — powiedział.

Wkrótce ambasador pogrążył się całkowicie w konwersacji z kanteńskim Głównym Bibliotekarzem. Nie będąc w stanie nadążyć za ich szybkim, fleksyjnym galaktycznym, Robert rozpoczął obchód nowej Biblioteki, by ją ocenić i przyjrzeć się jej obecnym użytkownikom.

Poza kilkoma członkami ekipy Naczelnego Egzaminatora, wszyscy znajdujący się w gmachu byli ptakami. Między obecnymi Gubru rozwierała się przepaść, którą nie tylko widział, lecz również kennował. Niemal dwie trzecie z nich skupiło się po lewej stronie. Gruchali i rzucali pełne dezaprobaty spojrzenia na mniejszą grupę, składającą się niemal wyłącznie z żołnierzy. Wojskowi nie wysyłali szczęśliwych wibracji, ukrywali to jednak dobrze, krocząc dumnie, wykonując swe zadania z pełną energii sprawnością i odwdzięczając się swym współplemieńcom za dezaprobatę butną pogardą.

Robert nie próbował skryć się przed ich oczyma. Fala spojrzeń, które przyciągnął, sprawiła mu przyjemność. Najwyraźniej wiedzieli, kim był. Jeśli przez sam fakt przejścia obok wywołał przerwę w ich pracy, to tym lepiej.

Zbliżając się do jednego ze skupisk Gubru — sądząc po wstążkach, najwyraźniej członków kapłańskiej Kasty Poprawności — pokłonił się pod kątem, który — jak miał nadzieję — był odpowiedni i uśmiechnął się, gdy całe oburzone stadko było zmuszone do ustawienia się i odpowiedzenia mu tym samym.

Wreszcie dotarł do stacji teledacyjnej sformatowanej w sposób, jaki rozumiał. Uthacalthing wciąż pogrążony był w konwersacji z Bibliotekarzem, Robert więc postanowił sprawdzić, ile zdoła się dowiedzieć na własną rękę.

Posunął się bardzo niewiele. Nieprzyjaciel najwyraźniej wprowadził zabezpieczenia uniemożliwiające nie upoważnionym dostęp do informacji o bliskim kosmosie, czy też przypuszczalnie zbliżających się flotach thennańskich. Niemniej Robert nie przestawał próbować. Czas upływał, podczas gdy on eksplorował sieć bieżących danych, by się dowiedzieć, gdzie najeźdźcy ustawili blokady.

Jego koncentracja była tak intensywna, że upłynęła dłuższa chwila, zanim dotarło do niego, że w Bibliotece coś się zmieniło. Automatyczne pochłaniacze dźwięku sprawiły, że narastająca wrzawa nie zmąciła jego skupienia, gdy jednak Robert podniósł wzrok, dostrzegł wreszcie, że wśród Gubru się zakotłowało. Ptaszyska machały pokrytymi puchem ramionami i tworzyły zwarte grupki wokół holozbiorników. Większość żołnierzy po prostu gdzieś zniknęła.

Co, na Garth, ich ugryzło? — zastanowił się.

Robert nie sądził, by Gubru spodobało się, gdyby spróbował podglądać ponad ich ramionami. Poczuł frustrację. Cokolwiek się działo, z pewnością ich to zaniepokoiło!

Hej! — pomyślał. — Może to będzie w lokalnych wiadomościach.

Za pomocą własnego ekranu szybko uzyskał dostęp do publicznej stacji wideo. Jeszcze do niedawna cenzura była surowa, lecz w ciągu ostatnich kilku dni, gdy żołnierzy odesłano na pole walki, sieci znalazły się pod kontrolą Kasty Kosztów i Rozwagi, a posępnym, apatycznym biurokratom z trudem przychodziło narzucanie choćby i niewielkiej dyscypliny.

Zbiornik zamigotał, po czym pojawił się w nim podekscytowany szymski reporter.

— …i tak, zgodnie z ostatnimi raportami, wygląda na to, że zaskakująca ofensywa z Mulimu nie starła się jeszcze z siłami okupacyjnymi. Gubru najwyraźniej nie są w stanie osiągnąć zgody odnośnie tego, w jaki sposób odpowiedzieć na manifest zbliżających się oddziałów…

Czyżby Thennanianie ogłosili już swą deklarację intencji? — zastanowił się Robert. Nie spodziewano się tego wydarzenia przez jeszcze przynajmniej parę dni. Nagle jego uwagę przyciągnęło jedno słowo.

Z Mulunu?

— …Dokonamy teraz retransmisji oświadczenia odczytanego zaledwie pięć minut temu przez współdowódców armii maszerującej w tej chwili na Port Helenia.

Obraz w holozbiorniku zmienił się. Szymskiego spikera zastąpił niedawno zarejestrowany materiał, ukazujący trzy postacie stojące na tle lasu. Robert zamrugał powiekami. Znał te twarze, dwie z nich bardzo dobrze. Jedna należała do szena imieniem Benjamin. Pozostałe dwie, to kobiety, które kochał.

— …tak więc rzucamy wyzwanie naszym ciemiężycielom. W walce zachowywaliśmy się poprawnie, zgodnie ze wskazaniami Galaktycznego Instytutu Sztuki Wojennej. Nie można tego powiedzieć o naszych nieprzyjaciołach. Używali oni zbrodniczych metod i pozwolili, by szkody poniósł nie biorący udziału w walce, pozostawiony odłogiem gatunek — tubylec kruchego świata. A co najgorsze, oszukiwali.

Robert rozdziawił usta. Obraz przesunął się w tył, by ukazać plutony wyposażonych w różnorodną broń szymów wymaszerowujących z lasu na otwartą przestrzeń w towarzystwie kilku ludzi o dzikim spojrzeniu. Osobą przemawiającą do kamery była Lydia McCue, ludzka kochanka Roberta, lecz Athaclena stała tuż obok niej i z oczu swej nieziemskiej małżonki odczytał, kto napisał te słowa.

I dowiedział się, ponad wszelką wątpliwość, czyj był to pomysł.

— Żądamy więc, by wysłali swych najlepszych żołnierzy, uzbrojonych tak, jak my jesteśmy uzbrojeni, celem spotkania z naszymi reprezentantami na otwartym terenie, w dolinie Sindu…

— Uthacalthing — odezwał się ochrypłym głosem. Następnie powtórzył donośniej. — Uthacalthing!

Tłumiki dźwięku były udoskonalane przez sto milionów pokoleń bibliotekarzy. Przez cały ten czas jednak istniała tylko garstka gatunków dzikusów. Przez jedną chwilę olbrzymią komnatę wypełniły echa, zanim pochłaniacze zlikwidowały nieuprzejme wibracje i po raz kolejny narzuciły ciszę oraz spokój.

Nic jednak nie można było poradzić na bieganie po korytarzach.



106. Gailet

— Rekombinacyjne szczury! — krzyknął Fiben, usłyszawszy początek deklaracji. Patrzyli na przenośny holoodbiornik ustawiony na zboczach Kopca Ceremonialnego.

Gailet nakazała mu gestem milczenie.

— Bądź cicho, Fiben. Pozwól mi wysłuchać reszty. Znaczenie przekazu było jednak oczywiste już od kilku pierwszych zdań. Kolumny nieregularnych żołnierzy, odzianych w prowizoryczne mundury z ręcznie tkanego materiału, maszerowały równym krokiem przez otwarte, puste, zimowe pola. Obok szeregów obdartej armii jechały — niczym uciekinierzy z jakiegoś przedkontaktowego, dwuwymiarowego filmu — dwa szwadrony konnej kawalerii! Maszerujące szymy uśmiechały się nerwowo i obserwowały niebo, pieszcząc swą zdobyczną lub sporządzoną w górach broń. Nie było jednak wątpliwości co do ich srogiej determinacji.

Gdy kamery przesunęły się do tyłu, Fiben dokonał pośpiesznych obliczeń.

— To wszyscy — stwierdził wstrząśnięty. — Chcę powiedzieć, że — biorąc poprawkę na niedawne straty — to są wszyscy, którzy mają jakiekolwiek wyszkolenie lub w ogóle nadają się do walki. Wszystko albo nic — potrząsnął głową. — Niech diabli porwą moją niebieską kartę, jeśli mogę się połapać, co ona ma nadzieję osiągnąć.

Gailet obrzuciła go przelotnym spojrzeniem.

— Też mi niebieskokartowiec — prychnęła pogardliwie. — Muszę również powiedzieć, że ona świetnie wie, co robi, Fiben.

— Ale miejskich powstańców wycięto w Sindzie w pień. Potrząsnęła głową.

— To było wtedy. Nie znaliśmy sytuacji. Nie zdobyliśmy żadnego respektu ani statusu. A ponadto nie było świadków. Górskie siły odniosły jednak zwycięstwa. Zostały uznane. A teraz przygląda się temu Pięć Galaktyk — Gailet zmarszczyła brwi. — Och, Athaclena wie, co robi. Nie zdawałam sobie po prostu sprawy, że sytuacja jest aż tak rozpaczliwa.

Siedzieli cicho jeszcze przez chwilę obserwując, jak powstańcy posuwają się powoli naprzód poprzez sady i puste, zimowe pola. Potem Fiben wydał z siebie kolejny okrzyk.

— Co jest? — zapytała Gailet. Spojrzała na wskazane przez niego miejsce w zbiorniku i teraz na nią przyszła kolej, by syknąć z zaskoczenia.

Tam, razem z innymi szymskimi żołnierzami, dźwigając szablo-karabin, maszerował ktoś, kogo oboje znali. Sylvie nie sprawiała wrażenia, by czuła się niezręcznie, trzymając w rękach broń. W gruncie rzeczy wydawała się wyspą przywodzącą niemal na myśl filozofię spokoju zeń pośród morza nerwowych neoszympansów.

Kto mógłby na to wpaść? — pomyślała Gailet. — Kto by się tego po niej spodziewał?

Przyglądali się tej scenie razem. Nie mogli zrobić wiele więcej.



107. Galaktowie

— Trzeba to załatwić z delikatnością, ostrożnością, prawością — ogłosiła Suzeren Poprawności. — Jeśli będzie to konieczne, musimy z nimi stanąć do walki jeden na jednego.

— Ale wydatki! — lamentował Suzeren Kosztów i Rozwagi. — Straty, jakich należy się spodziewać!

Najwyższa kapłanka pochyliła się łagodnie na swej grzędzie i zanuciła do swego młodszego partnera.

— Consensus, consensus… ujrzyj wraz ze mną wizję harmonii i mądrości. Nasz klan utracił tu wiele i grozi poważne niebezpieczeństwo, że utraci znacznie więcej. Nie postradaliśmy jednak jeszcze jedynej rzeczy, która przeprowadzi nas nawet przez noc, nawet przez ciemność — naszej szlachetności. Naszego honoru.

Wspólnie zaczęli się kołysać. Rozbrzmiała melodia, której tekst składał się tylko z jednego słowa:

— Zuuun…

Gdyby tylko ich silny trzeci był teraz z nimi! Fuzja wydawała się tak bliska. Posłano do Suzerena Wiązki i Szponu wiadomość nalegającą, by wrócił do nich, połączył się z nimi, stał się z nimi wreszcie jednością.

Jak — zastanawiała się — jak może się opierać przed zrozumieniem, dojściem do wniosku, zdaniem sobie wreszcie sprawy, że jego przeznaczeniem jest zostać moim samcem? Czy indywiduum może być tak uparte?

Nasza trójka może jeszcze osiągnąć szczęście!

Posłaniec jednak wrócił z wiadomością, która wywołała rozpacz. Krążownik stojący w zatoce wystartował i skierował się w głąb lądu wraz z eskortą. Suzeren Wiązki i Szponu postanowił działać. Żaden consensus go nie powstrzyma.

Najwyższa kapłanka pogrążyła się w żałobie.

Mogliśmy być szczęśliwi.



108. Athaclena

— Cóż, to może być nasza odpowiedź — zauważyła z rezygnacją Lydia.

Athaclena, zajęta kłopotliwym, nieznanym jej zajęciem, jakim było panowanie nad koniem, podniosła wzrok. Z reguły pozwalała po prostu swemu zwierzęciu podążać za pozostałymi. Na szczęście było to łagodne stworzenie, które dobrze reagowało na jej koronowe śpiewanie.

Spojrzała w kierunku wskazanym przez Lydię McCue, gdzie rozproszone chmury i mgiełka przesłaniały częściowo zachodni horyzont. Już teraz wiele szymów wyciągało ręce w tamtym kierunku. Nagle Athaclena również dostrzegła błysk zbliżających się, latających statków, a także wykennowała zbliżające się oddziały. Dezorientacja… determinacja… fanatyzm… żal… odraza… Ze statków bombardował ją wir uczuć o obcym posmaku. Jedna rzecz była jednak jasna ponad wszystko.

Gubru nadciągali potężnymi, przemożnymi siłami.

Odległe punkty nabrały kształtu.

— Myślę, że masz rację, Lydio — powiedziała przyjaciółce Athaclena. — Wygląda na to, że otrzymaliśmy odpowiedź. Kobieta-komandos przełknęła ślinę.

— Czy mam nakazać rozproszenia się? Może nieliczni z nas zdołają uciec — w jej głosie brzmiało powątpiewanie.

Athaclena potrząsnęła głową. Uformował się smutny glif.

— Nie. Musimy doprowadzić tę grę do końca. Zwołaj wszystkie jednostki. Każ kawalerii zebrać żołnierzy na tamtym szczycie wzgórza.

— Czy jest jakiś szczególny powód, dla którego powinniśmy ułatwić im zadanie?

Glif ukształtowany ponad falującymi witkami Athacleny wciąż nie chciał się stać glifem rozpaczy.

— Tak — odparła. — Jest taki powód. Najważniejszy powód na świecie.



109. Galaktowie

Pułkownik-jastrząb Żołnierzy Szponu obserwował obdartą armię powstańców na holoekranie i słuchał, jak jego naczelny dowódca wrzeszczy z zachwytu:

— Spłoną, spalą się, obrócą w popiół pod naszym ogniem!

Pułkownik-jastrząb czuł się nieszczęśliwy. To był nieumiarkowany język, nie biorący w należyty sposób pod uwagę konsekwencji. Wiedział, w głębi duszy, że nawet najbardziej błyskotliwe plany militarne spełzną w ostatecznym rozrachunku na niczym, jeśli nie wezmą pod uwagę takich spraw jak koszty, rozwaga oraz poprawność. Równowaga stanowiła esencję consensusu, fundament przeżycia.

A przecież wyzwanie rzucone przez Ziemian było honorowe! Można je było zignorować lub nawet stawić im czoła oddziałami — w granicach przyzwoitości — silniejszymi. To jednak, co dowodzący armią samiec planował teraz, było odpychające. Jego metody miały charakter skrajny.

Pułkownik-jastrząb zauważył, że zaczął już myśleć o Suzerenie Wiązki i Szponu jako o „samcu”. Był błyskotliwym dowódcą, stanowiącym inspirację dla swych podwładnych, lecz teraz, jako książę, wydawał się ślepy na prawdę.

Nawet myślenie o dowódcy w podobnie krytyczny sposób sprawiało pułkownikowi-jastrzębiowi fizyczny ból. Konflikt był głęboki i sięgający aż do trzewi.

Drzwi głównej windy otworzyły się i na podium dowodzenia weszła trójka białopiórych posłańców — kapłan, biurokrata i jeden z oficerów, którzy zdezerterowali do pozostałych suzerenów. Podeszli do admirała i podali mu szkatułkę wykonaną z bogato inkrustowanego drewna. Z drżeniem Suzeren Wiązki i Szponu nakazał ją otworzyć.

Wewnątrz leżało wspaniałe pióro, mieniące się barwą czerwieni na całej długości oprócz samego koniuszka.

— Kłamstwo! Oszustwo! To oczywiste fałszerstwo! — krzyknął admirał i wytrącił szkatułkę wraz z zawartością z rąk zdumionego posłańca.

Pułkownik-jastrząb wbił wzrok w piórko, które unosiło się w wirach płynącego z cyrkulatorów powietrza, aż wreszcie opadło na pokład. Pozostawienie go tam wydawało mu się świętokradztwem, lecz mimo to nie odważył się poruszyć, by je podnieść.

Jak dowódca mógł zignorować coś takiego? Jak mógł odmawiać akceptacji soczystych odcieni błękitu rozprzestrzeniających się teraz u korzeni jego własnego puchu?

— Pierzenie może się jeszcze odwrócić — wykrzyknął Suzeren Wiązki i Szponu. — Może się to zdarzyć, jeśli odniesiemy zwycięstwo w walce!

To, co proponował teraz, nie byłoby jednak zwycięstwem, lecz rzezią.

— Ziemianie skupiają się, gromadzą, zbierają na szczycie jednego wzgórza — zameldował jeden z adiutantów. — Oferują, przedstawiają, prezentują nam pojedynczy, prosty cel!

Pułkownik-jastrząb westchnął. Nie trzeba było być kapłanem, by odgadnąć, co to oznaczało. Ziemianie, zdając sobie sprawę, że uczciwej walki nie będzie, zeszli się razem, by uczynić swój koniec prostym. Ponieważ ich życie było już stracone, istniał tylko jeden możliwy powód.

Robią to, by uchronić kruchy ekosystem tego świata. Ostatecznie celem przyznania im dzierżawy było ratowanie Garthu.

W fakcie ich bezbronności pułkownik-jastrząb dostrzegł porażkę i poczuł jej gorzki smak. Zmusili Gubru do dokonania jednoznacznego wyboru między potęgą a honorem.

Karmazynowe pióro urzekło pułkownika-jastrzębia. Jego barwy wpływały na samą krew gubryjskiego oficera.

— Przygotuję moich Żołnierzy Szponu, by wyruszyli w dół, na spotkanie z Terranami — zasugerował z nadzieją w głosie. — Opadniemy, ruszymy do natarcia, zaatakujemy w równej liczebności, lekko uzbrojeni, bez robotów.

— Nie! Nie możecie, nie wolno wam, nie pozwalam! Starannie wyznaczyłem role dla całości moich sił. Wszystkie będą mi potrzebne, niezbędne, gdy zajmiemy się Thennanianami! Nie będzie żadnej marnotrawnej rozrzutności. Posłuchajcie mnie teraz! W tej chwili, w tym momencie Ziemianie na dole poczują ciężar, doświadczą, doznają mojej sprawiedliwej zemsty! — wykrzyknął Suzeren Wiązki i Szponu. — Rozkazuję, by usunięto zabezpieczenia z broni masowego rażenia. Spalimy tę dolinę, a potem następną i następną, aż wreszcie wszelkie życie w tych górach…

Rozkaz nie został dokończony. Pułkownik-jastrząb Żołnierzy Szponu mrugnął jeden raz, po czym odrzucił swój szablo karabin. Po brzęku nastąpiło podwójne głuche uderzenie, gdy najpierw głowa, a potem ciało byłego dowódcy armii również upadły na pokład.

Pułkownik-jastrząb zadrżał. Na leżącym ciele wyraźnie widać było tęczowe odcienie kasty królewskiej. Krew admirała zabarwiła błękitne, książęce upierzenie, po czym rozlała się po pokładzie, by połączyć się wreszcie z karmazynowym piórem jego królowej.

Pułkownik-jastrząb zwrócił się do swych oszołomionych podwładnych.

— Poinformujcie, powiadomcie, przekażcie Suzeren Poprawności, że nałożyłem na siebie areszt do czasu rozstrzygnięcia, określenia, zdeterminowania mojego losu. Wspomnijcie Ich Wysokościom, co trzeba uczynić.

Przez długą, pełną niepewności chwilę — siłą samej inercji — oddział specjalny nadal podążał w kierunku szczytu wzgórza, na którym zebrali się oczekujący Ziemianie. Nikt się nie odzywał. Na podium dowodzenia nie poruszało się niemal nic.

Gdy nadszedł raport, było to tak, jak gdyby otrzymali potwierdzenie faktu, o którym już od pewnego czasu wiedzieli. Całun żałoby opadł już wcześniej na gubryjskie budynki administracyjne. Była Suzeren Poprawności i były Suzeren Kosztów i Rozwagi zanucili teraz wspólnie smutny tren utraty.

Jakże wielkie nadzieje, jakże wspaniałe perspektywy mieli wyruszając w to miejsce, na tę planetę, do tej smętnej plamki w pustej przestrzeni. Władcy Grzędy tak starannie zaplanowali właściwy piec, należyty tygiel i odpowiednio dobrane składniki — trójkę najlepszych, trzy wspaniałe produkty genetycznych manipulacji, ich najdoskonalszych.

Mieliśmy przywieźć do domu consensus — pomyślała królowa — i consensus nadszedł.

Obrócony w popioły. Byliśmy w błędzie sądząc, że to jest odpowiednia chwila, by dążyć do wielkości.

Och, spowodowało to wiele czynników. Gdyby tylko nie zginął pierwszy kandydat Kosztów i Rozwagi… Gdyby tylko dwukrotnie nie dali się oszukać temu tymbrimskiego spryciarzowi z jego „Garthianami”… Gdyby tylko Ziemianie nie okazali takiej dzikiej chytrości w wykorzystywaniu każdej ich słabości — na przykład ten ostatni manewr, który zmusił gubryjską armię do wyboru między hańbą a królobójstwem…

Przypadki jednak nie istnieją — pomyślała. — Nie mogliby wykorzystać słabych punktów, gdybyśmy ich nie mieli.

Tak brzmiał consensus, który zaprezentują Władcom Grzędy. Istnieją słabości, błędy, niedociągnięcia, które ta z góry skazana na klęskę ekspedycja poddała próbie i ujawniła.

Będzie to cenna informacja.

Niech to stanie się dla mnie pocieszeniem za moje jałowe, bezpłodne jajka — pomyślała, dodając otuchy swemu jedynemu pozostałemu przy życiu partnerowi i kochankowi.

Posłańcom wydała jeden, krótki rozkaz:

— Przekażcie pułkownikowi-jastrzębiowi nasze ułaskawienie, naszą amnestię, nasze wybaczenie. I odwołajcie oddział specjalny do bazy.

Wkrótce śmiercionośne krążowniki zawróciły i skierowały się w stronę domu, pozostawiając góry i dolinę tym, którzy najwyraźniej pragnęli ich tak bardzo.



110. Athaclena

Szymy gapiły się, zdumione, na śmierć, która najwyraźniej zmieniła zdanie. Lydia McCue popatrzyła przelotnie za oddalającymi się krążownikami i potrząsnęła głową.

— Wiedziałaś — powiedziała odwracając się, by spojrzeć na Athaclenę. — Wiedziałaś! — oskarżyła ją po raz drugi.

Tymbrimka uśmiechnęła się. Jej witki wykreśliły w powietrzu słabe, smutne ślady.

— Powiedzmy po prostu, ze myślałam, iż istnieje taka możliwość — odparła wreszcie. — Gdybym się myliła i tak byłby to honorowy postępek. Z bardzo jednak wielkim zadowoleniem przekonałam się, że miałam rację.



CZĘŚĆ SIÓDMA

DZIKUSY

Nic podobnego, gardzimy przepowiedniami. Nawet wróbel nie spadnie bez szczególnego zrządzenia opatrzności. Jeśli ma to nastąpić teraz; nie nadejdzie później; jeśli nie ma nastąpić później, nadejdzie teraz, a jeśli nie nastąpi teraz, nadejdzie przecież; Gotowość jest wszystkim.

    Hamlet, Akt V, scena II
    Przełożył Maciej Słomczyński



111. Fiben

— Goodall, jak ja nie znoszę ceremonii! Ta uwaga przyniosła kuksańca w żebra.

— Przestań się wiercić, Fiben. Cały świat patrzy!

Westchnął i podjął próbę, by usiąść prosto. Nie mógł nie wspominać Simona Levina i ostatniej okazji, gdy wspólnie uczestniczyli w apelu, tak niedaleko stąd.

Niektóre rzeczy nigdy się nie zmieniają — pomyślał. Teraz to Gailet suszyła mu głowę, by starał się wyglądać dostojnie.

Dlaczego wszyscy, którzy go kochali, starali się również poprawić jego postawę? Mruknął:

— Gdyby chcieli mieć podopiecznych o eleganckim wyglądzie, wspomog…

Jego słowa przerwało wydane na wydechu „uf”. Łokcie Gailet z pewnością były znacznie ostrzejsze niż Simona. Fiben rozwarł nozdrza i chrapnął, poirytowany, zachował jednak milczenie. Gailet wyglądała tak szykownie w swym dobrze skrojonym, nowym mundurze, że mogła się cieszyć, iż się tu znajduje, ale czy ktoś pytał jego, czy chce dostać cholerny order? Nie, oczywiście, że nie. Nikt go nigdy o nic nie pytał.

Po trzykroć przeklęty thennański admirał zakończył wreszcie swą monotonną, długą homilię na temat cnoty i tradycji, zbierając tu i ówdzie oklaski. Nawet Gailet sprawiała wrażenie, iż poczuła ulgę, gdy potężny Galakt wrócił na miejsce. Niestety, wyglądało na to, że wielu innych również pragnie sobie pogadać.

Burmistrz Port Helenia, który wrócił z miejsca internowania na wyspach, wygłosił pochwałę dzielnych miejskich powstańców i postawił wniosek, by jego szymski zastępca częściej przejmował kierownictwo ratusza. To zdobyło mu szczere oklaski… i zapewne trochę dodatkowych szymskich głosów w następnych wyborach — pomyślał cynicznie Fiben.

Kaszlnięcie *Quinn’3, Naczelny Egzaminator Instytutu Wspomagania, dokonała streszczenia umowy podpisanej przez Kaulta w imieniu Thennanian, zaś w imieniu Ziemskiego Klanu przez legendarną admirał Alvarez, zgodnie z którą pozostawiony odłogiem gatunek zwany dotąd gorylami miał od tej chwili rozpocząć długą przygodę rozumności. Nowi galaktyczni obywatele — już w tej chwili szeroko znani jako „Gatunek Podopieczny Który Wybrał” — mieli otrzymać w dzierżawę góry Mulun na okres pięćdziesięciu tysięcy lat. Teraz naprawdę byli go „Garthianie”.

W zamian za techniczną pomoc z Ziemi oraz materiał genetyczny pozostawionych odłogiem goryli, potężny klan Thennanian podjął się również obrony terrańskiej dzierżawy na Garthu oraz pięciu innych ziemskich i tymbrimskich kolonii. Nie miał interweniować bezpośrednio w szalejących aktualnie konfliktach z Soranami, Tandu oraz innymi klanami fanatyków, lecz zmniejszenie presji na tych frontach pozwoli wysłać na rodzinne światy rozpaczliwie potrzebną pomoc.

Ponadto sami Thennanianie nie byli już odtąd wrogami sojuszu spryciarzy z dzikusami. Sam ten fakt wart był mocy potężnych armad.

Zrobiliśmy, co mogliśmy, a nawet więcej — pomyślał Fiben. Aż do tej chwili wydawało się, że zdecydowana większość „umiarkowanych” Galaktów będzie po prostu siedzieć spokojnie i pozwoli fanatykom osiągnąć ich cel. Teraz istniała pewna nadzieja, że to, co uchodziło za „nieuniknioną falę historii”, która podobno skazywała na zagładę wszystkie klany dzikusów, nie będzie już uważana za aż tak niepowstrzymane. W wyniku wydarzeń na Garthu sympatia dla słabszej strony wzrosła.

Czy naprawdę można będzie zdobyć więcej sojuszników i wykonać więcej magicznych sztuczek, Fiben nie potrafił przewidzieć. Był jednak całkiem pewien, że ostateczny rezultat zostanie określony w odległości tysięcy parseków stąd. Być może na starej matce Ziemi.

Gdy zaczęła przemawiać Megan Oneagle, Fiben zdał sobie sprawę, że nadszedł wreszcie czas na najbardziej nieprzyjemną część poranka.

— …okaże się czystą stratą, jeśli nie wyciągniemy wniosków z miesięcy takich, jak te, które właśnie minęły. Ostatecznie, jaki jest pożytek z trudnych czasów, jeśli nie czynią nas one mądrzejszymi? Za co oddali życie nasi czcigodni zmarli?

Koordynator Planetarny kasłała przez krótką chwilę, szeleszcząc staromodnymi notatkami na papierze.

— Zaproponujemy wprowadzenie modyfikacji do systemu nadzorowania. Wywołuje on resentyment, który nieprzyjaciel był w stanie wykorzystać. Spróbujemy sprawić, by nowa Biblioteka była użyteczna dla wszystkich. Z pewnością też będziemy naprawiać i utrzymywać w dobrym stanie sprzęt na Kopcu Ceremonialnym z myślą o dniu, gdy powróci pokój i będzie go można użyć dla jego właściwego celu — celebracji statusu, na którą gatunek Pan argonostes tak bardzo zasługuje. I, co najważniejsze, wykorzystamy gubryjskie reparacje celem sfinansowania ponownego podjęcia naszej podstawowej pracy tutaj, na Garthu — odwrócenia upadku kruchej ekosfery tej planety. Użyjemy z trudem zdobytej wiedzy, by powstrzymać ruch w dół po spirali i sprawić, że ten nasz przybrany dom wróci do swej właściwej roli — tworzenia cudownej różnorodności gatunków, która jest źródłem wszelkiej rozumności. Dalsze szczegóły tych planów zostaną przedłożone pod publiczną dyskusję w ciągu nadchodzących tygodni — Megan podniosła wzrok znad notatek i uśmiechnęła się. — Dziś jednak oczekuje nas dodatkowe zadanie, przyjemne zadanie uhonorowania tych, którzy napełnili nas dumą. Tych, dzięki którym możemy dziś stać tu wolni. Jest to nasza szansa na okazanie im, jak wdzięczni jesteśmy i jak bardzo ich kochamy.

Ty mnie kochasz? — zapytał w myśli Fiben. — W takim razie pozwól mi iść do domu!

— Mało tego — ciągnęła koordynator. — W przypadku niektórych z naszym szympansich obywateli uznanie dla ich osiągnięć nie zakończy się wraz z ich życiem ani nawet z miejscem, jakie zdobędą w podręcznikach historii, lecz znajdzie swą kontynuację w czci, jaką będziemy otaczać ich potomków, przyszłość gatunku.

Siedząca po jego lewej stronie Sylvie wychyliła się do przodu na tyle, by móc spojrzeć ponad Fibenem na znajdującą się po prawej Gailet. Obie wymieniły pomiędzy sobą spojrzenia i uśmiechy.

Fiben westchnął. Przynajmniej udało mu się przekonać Cordwainera Appelbego, by utrzymał ten cholerny awans na białokartowca w tajemnicy! Guzik mu to da, rzecz jasna. Już teraz ścigały go szymki z zielonym i niebieskim statusem z całego Port Helenia. Ponadto Gailet i Sylvie niemal wcale mu nie pomagały. Po co, u diabła, się z nimi żenił, jeśli nie dla ochrony! Fiben prychnął z pogardą na tę myśl. Ładna ochrona! Podejrzewał, że obie przeprowadzają wywiady z kandydatkami i dokonują ich oceny.

Bez względu na to, czy dwa gatunki pochodziły z tego samego klanu, a nawet z tej samej planety, pewne ich podstawowe cechy zawsze będą odmienne. Wystarczy spojrzeć, jak bardzo różnili się od siebie przedkontaktowi ludzie, z czysto kulturowych powodów. Rzecz jasna, sprawy miłości i rozmnażania pomiędzy szymami musiały się opierać na ich własnym dziedzictwie seksualnym z czasów na długo przed Wspomaganiem.

Niemniej na Fibenie ludzkie wpływy odcisnęły się w stopniu wystarczającym, by zaczerwienił się na myśl o tym, na co te dwie szymki narażą go teraz, gdy już stały się bliskimi przyjaciółkami.

Jak mogłem wpakować się w taką sytuację?

Sylvie spojrzała mu w oczy i uśmiechnęła się słodko. Poczuł, że dłoń Gailet wśliznęła się w jego dłoń.

Cóż — przyznał z westchnieniem. — Chyba nie było to takie trudne.

Wyczytali teraz nazwiska, wzywając do wystąpienia tych, którym przyznano odznaczenia. Przez chwilę jednak dla Fibena istniało tylko ich troje. Siedzieli tu razem, jak gdyby reszta świata była jedynie złudzeniem. W gruncie rzeczy, pod zewnętrzną powłoką cynizmu, czuł się całkiem nieźle.

Robert Oneagle podniósł się i wszedł na podium, by otrzymać order. Sprawiał wrażenie, że czuje się w mundurze znacznie swobodniej niż Fiben, który przyglądał się swemu ludzkiemu koledze.

Muszę go zapytać, kto jest jego krawcem — pomyślał szym.

Robert zachował brodę oraz mocne ciało — efekt trudnego życia w górach. Przestał być wyrostkiem. W gruncie rzeczy w każdym calu wyglądał jak bohater z czytanek.

Co za bzdura — Fiben prychnął z niesmakiem. — Trzeba jak najszybciej schlać chłopaka w trupa. Pobić go na rękę. Nie pozwolić, żeby wierzył we wszystko, co wypisuje prasa.

Matka Roberta, z drugiej strony, sprawiała wrażenie, że wyraźnie się postarzała podczas wojny. W ciągu ostatniego tygodnia Fiben często widział, jak raz za razem spoglądała, mrugając, na swego wysokiego, opalonego na brąz syna, przechodzącego obok z gracją dzikiego kota. Wyglądała na dumną, lecz jednocześnie zbitą z tropu, jak gdyby wróżki zabrały jej dziecko, pozostawiając w to miejsce odmieńca.

To się nazywa dorastanie, Megan.

Robert zasalutował i odwrócił się, by skierować się z powrotem ku swemu siedzeniu. Gdy przechodził obok Fibena, jego lewa ręka wykonała szybki ruch, przekazując mu jedno słowo w języku migowym.

Piwo!

Fiben zaczął się śmiać, zapanował jednak nad sobą, gdy zarówno Sylvie, jak i Gailet odwróciły się i spojrzały na niego ostro. Nieważne. Dobrze było się przekonać, że uczucia Roberta były podobne do jego własnych. Wolałby niemal Żołnierzy Szponu od tej bzdurnej ceremonii.

Robert wrócił na swoje miejsce, obok porucznik Lydii McCue, której nowe odznaczenie lśniło na piersi, przypięte do połyskującej, wyjściowej bluzki. Kobieta-komandos siedziała wyprostowana i pilnie śledziła uroczystość, Fiben jednak dojrzał coś, czego nie mogli zobaczyć dygnitarze oraz tłum — to, że szpic jej buta uniósł już nogawkę spodni Roberta.

Biedny chłopak usiłował zachować zimną krew. Pokój — jak się zdawało — przynosił odrębny rodzaj trudów. Wojna była, na swój sposób, prostsza.

Wśród tłumu Fiben dostrzegł małą grupkę humanoidalnych, smukłych, dwunożnych istot. Ich oblicza przywodziły na myśl lisa, lecz wrażeniu temu zadawały kłam frędzle falujących łagodnie witek tuż ponad ich uszami. Wśród zebranych Tymbrimczyków z łatwością rozpoznał Uthacalthinga i Athaclenę. Oboje odmówili przyjęcia wszelkich zaszczytów i nagród. Mieszkańcy Garthu będą musieli zaczekać, aż oboje stąd odlecą, zanim wzniosą im jakiekolwiek pomniki. Ta powściągliwość, w pewnym sensie, będzie ich nagrodą.

Córka ambasadora wymazała wiele modyfikacji twarzy i ciała, które nadawały jej niemal ludzki wygląd. Gawędziła cichym głosem z młodym tymem, którego — jak Fiben sądził — można było nazwać przystojnym, na nieziemniacki sposób.

Można by pomyśleć, że oboje młodych — Robert i jego nieziemska małżonka — przystosowali się całkowicie do powrotu między swych współplemieńców. W gruncie rzeczy Fiben przypuszczał, że każde czuje się teraz znacznie swobodniej w towarzystwie płci przeciwnej, niż miało to miejsce przed wojną.

Niemniej jednak…

Widział, jak stanęli razem na chwilę podczas jednego z niekończącej się serii dyplomatycznych przyjęć i konferencji. Ich głowy były bardzo blisko siebie i choć nie padły żadne słowa, Fiben był pewien, że ujrzał — czy też wyczuł — coś, co wirowało lekko w wąskiej przestrzeni pomiędzy nimi.

Choć mogli mieć w przyszłości innych małżonków czy kochanków, było jasne, że Athaclenę i Roberta zawsze będzie coś ze sobą łączyło, bez względu na to, jak wielką odległością rozdzieli ich wszechświat.

Sylvie wróciła na miejsce, odebrawszy własne odznaczenie. Suknia nie mogła w pełni ukryć zaokrąglenia się jej figury. Kolejna zmiana, do której Fiben będzie się musiał wkrótce przyzwyczaić. Pomyślał, że straż pożarna Port Helenia będzie zapewne zmuszona do przyjęcia większej liczby pracowników, gdy ten dzieciak zacznie się w szkole uczyć chemii.

Gailet objęła Sylvie, po czym sama podeszła do podium. Tym razem okrzyki i brawa trwały tak długo, że Megan Onegale musiała gestem uspokoić zebranych.

Gdy jednak Gailet przemówiła, nie był to pobudzający pean zwycięstwa, którego w widoczny sposób oczekiwał tłum. Jej przekaz najwyraźniej miał charakter znacznie poważniejszy.

— Życie nie jest sprawiedliwie — zaczęła. Szepczące audytorium umilkło, gdy omiotła je wzrokiem, spoglądając — jak się zdawało — każdemu z osobna w oczy. — Każdy, kto twierdzi, że takie jest lub choćby powinno być, jest głupcem albo kimś jeszcze gorszym. Życie bywa okrutne. Sztuczki Ifni potrafią być kapryśną grą przypadku i prawdopodobieństwa. Albo też okrutne równania mogą cię wykończyć, gdy popełnisz jedną, jedyną pomyłkę w kosmosie, czy nawet zejdziesz z chodnika w nieodpowiednim momencie i spróbujesz nazbyt szybko zrównać swój pęd z autobusem. To nie jest najlepszy ze wszystkich możliwych światów, gdyż gdyby było inaczej, to czy istniałaby nielogiczność? Tyrania? Niesprawiedliwość? Nawet ewolucja, źródło różnorodności i serce natury, tak często jest bezwzględnym procesem posiłkującym się śmiercią, by stworzyć nowe istnienie. Nie, życie nie jest sprawiedliwe. Wszechświat nie gra uczciwie. Mimo to — Gailet potrząsnęła głową — mimo to, jeśli nawet nie jest sprawiedliwe, to przynajmniej może być piękne. Rozejrzyjcie się teraz wokół. Oto jest kazanie wspanialsze niż wszystko, co mogłabym wam powiedzieć. Popatrzcie na ten śliczny, smutny świat, który jest naszym domem. Spójrzcie na Garth!

Zgromadzenie odbywało się na wzgórzu położonym niedaleko na południe od nowej Filii Biblioteki, na łące, z której rozciągał się widok we wszystkich kierunkach. Na zachodzie zebrani mogli dostrzec Morze Ciimarskie. Jego szaroniebieską powierzchnię barwiły smugi pływającej roślinności, pokrywały pieniste ślady pozostawianie przez podwodne zwierzęta. Wyżej rozciągnęło się błękitne niebo, wymyte po ostatniej zimowej burzy. Wyspy błyszczały w świetle poranka niczym odległe magiczne królestwa.

Po północnej stronie znajdowała się beżowa wieża Filii Biblioteki ze znakiem przeszytej promieniami spirali, wyrytym w połyskującym kamieniu. Niedawno posadzone drzewa z około czterdziestu światów kołysały się łagodnie w podmuchach owiewających wielki monolit, równie ponadczasowy, jak jego skarbnica starożytnej wiedzy.

Na wschodzie i południu, ponad wzburzonymi wodami Zatoki Aspinal, ciągnęła się dolina Sindu, w której już zaczynały się pojawiać wczesne zielone pędy, napełniające powietrze aromatami wiosny. W oddali zaś majaczyły góry, niczym śpiący tytani gotowi zrzucić z siebie zimowe płaszcze śniegu.

— Nasze własne, mało ważne życie, nasz gatunek, nawet nasz klan, wszystko to wydaje się nam straszliwie istotne, jakie ma jednak znaczenie w porównaniu z tym? Tą wylęgarnią istnienia? Oto jest sprawa, za którą warto było walczyć. Uratowanie tego wszystkiego — wskazała ręką morze, niebo, dolinę i góry — było naszym największym sukcesem. My, Ziemianie, wiemy lepiej niż większość, jak niesprawiedliwe potrafi być życie. Być może żaden klan od czasu samych Przodków nie rozumiał tego tak dobrze. Nasi ukochani ludzcy opiekunowie niemal nie zniszczyli jeszcze bardziej przez nas ukochanej Ziemi, zanim nauczyli się mądrości. Szymy, delfiny i goryle stanowią jedynie początek tego, co by utracono, gdyby nie wydorośleli na czas.

Zniżyła głos, który stał się cichy.

— Tak, jak utracono prawdziwych Garthian, pięćdziesiąt tysięcy lat temu, zanim uzyskali szansę, by spojrzeć ze zdumieniem na nocne niebo i po raz pierwszy zastanowić się, czym jest to światło, które lśni w ich umysłach.

Gailet potrząsnęła głową.

— Nie. Wojna w obronie Potencjału toczy się od wielu eonów. Nie skończyła się tutaj. W gruncie rzeczy może nigdy się nie skończyć.

Gdy zeszła z mównicy, z początku panowała jedynie długa, pełna oszołomienia cisza. Oklaski, które nastąpiły później, były nieliczne i niepewne. Kiedy jednak Gailet powróciła w objęcia Sylvie i Fibena, uśmiechnęła się blado.

— Ale im wygarnęłaś! — rzekł do niej.

Teraz, w sposób nieunikniony, nadeszła kolej na Fibena. Megan Oneagle odczytała listę jego osiągnięć, którą niewątpliwie zredagował jakiś pismak z biura prasowego celem ukrycia, jak wiele w całej historii było brudu, smrodu i zwykłego, głupiego fartu. Odczytane na głos, w ten sposób wszystko to wydało mu się nieznanym. Fiben z trudem przypominał sobie, by zrobił choć połowę z tego, co mu przypisywano.

Nie przyszło mu do głowy, by się zastanowić, dlaczego pozostawiono go na sam koniec. Zapewne — sądził — z czystej złośliwości.

Wystąpienie po przemowie Gailet będzie zwykłym samobójstwem — zdał sobie sprawę.

Megan wyczytała jego nazwisko. Nienawistne buty omal nie sprawiły, że się potknął, gdy kierował się w stronę podium. Zasalutował pani koordynator i starał się stać prosto, gdy przypinała mu jakiś błyszczący medal oraz insygnia czyniące go pułkownikiem rezerwy w Garthiańskich Siłach Obronnych. Okrzyki tłumu, zwłaszcza szymów, sprawiły, że zaczęły palić go uszy. Sytuacja pogorszyła się jeszcze, gdy — zgodnie z instrukcjami Gailet — uśmiechnął się i pomachał ręką w stronę kamer.

No dobra, może i zdołam to znieść, w małych dawkach.

Gdy Megan zaprosiła go na podium, Fiben wystąpił naprzód. Przygotował coś w rodzaju mowy, którą miał nagryzmoloną na trzymanych w kieszeni kartkach, gdy jednak wysłuchał Gailet, doszedł do wniosku, że lepiej będzie, jeśli po prostu powie im wszystkim „dziękuję”, po czym wróci na miejsce.

Wytężając siły, by obniżyć pulpit, zaczął mówić.

— Jest tylko jedna rzecz, którą pragnę powiedzieć, i jest to… IA-AU!

Szarpnął się, gdy nagły impuls elektryczny przemknął przez jego lewą stopę. Podskoczył w górę, łapiąc się za urażoną kończynę, lecz w tej samej chwili kolejny wstrząs uderzył go w prawą nogę! Wydał z siebie wrzask. Spojrzał w dół akurat na czas, by dostrzec znikomą, niebieską jasność, która wysunęła się nieznacznie spod podium i sięgała teraz ku obu jego kostkom. Podskoczył, pohukując głośno, na wysokość dwóch metrów i wylądował na szczycie drewnianego pulpitu.

Był tak zdyszany, że zajęło mu chwilę, zanim oddzielił wypełniający mu uszy ryk paniki od histerycznych okrzyków radości tłumu. Mrugnął, potarł oczy i wytrzeszczył je.

Szymy wlazły na swe składane krzesła, wymachując ramionami. Skakały z wyciem w górę i w dół. Wśród szeregów wytwornej gwardii honorowej milicji zapanowało zamieszanie. Nawet ludzie śmiali się i klaskali hałaśliwie.

Fiben spojrzał, osłupiały, na Gailet i Sylvie. Duma w ich oczach wyjaśniła mu, co to wszystko znaczy.

Myślą, że to była moja przygotowana przemowa! — zrozumiał.

Patrząc wstecz dostrzegł, że rzeczywiście była znakomita. Rozładowała napięcie i wydawała się idealnym komentarzem do tego, jak to jest, gdy znowu zapanuje pokój.

Tylko, że ja jej nie napisałem, do cholery!

Ujrzał zaniepokojony wyraz twarzy jego dostojności burmistrza Port Helenia.

O nie! Jeszcze mi każą kandydować na urząd!

Kto mi to zrobił?

Fiben przeszukał wzrokiem tłum i natychmiast dostrzegł, że jedna osoba reaguje inaczej, absolutnie nie zaskoczona. Wyróżniała się ona z reszty tłumu po części ze względu na swe szeroko rozstawione oczy i falujące witki, lecz również z uwagi na aż nazbyt ludzką minę wyrażającą z trudem powstrzymywaną wesołość.

Było tam coś jeszcze, jakaś nie-rzecz, którą Fiben w jakiś sposób wyczuł. Unosiła się ona ponad rozkołysaną koroną śmiejącego się Tymbrimczyka.

Fiben westchnął. Gdyby same spojrzenia mogły kaleczyć, najwięksi przyjaciele i sojusznicy Ziemi byliby zmuszeni natychmiast wysłać na garthiańską placówkę nowego ambasadora.

Gdy Athaclena mrugnęła znacząco do Fibena, potwierdziło to tylko jego podejrzenia.

— Bardzo zabawne — mruknął pod nosem zjadliwym tonem, choć jednocześnie zmusił się do kolejnego uśmiechu i pomachał ręką do wiwatujących tłumów.

— Elektryzująco zabawne, Uthacalthing.



Postscriptum i podziękowanie

Na początku baliśmy się innych stworzeń, które dzieliły z nami Ziemię. Potem, w miarę jak nasza potęga rosła, uznaliśmy je za swoją własność, z którą możemy postąpić tak, jak nam się podoba. Najświeższym błędem (w porównaniu z poprzednimi raczej sympatycznym) była idea, że zwierzęta są cnotliwe w swej naturalności, a jedynie ludzkość jest plugawą, złą, morderczą i zachłanną naroślą na wardze świata. Ten pogląd głosi, że Ziemi i wszystkim jej stworzeniom powodziłoby się znacznie lepiej, gdybyśmy nie istnieli.

Dopiero ostatnio zaczęliśmy poznawać czwarty sposób patrzenia na świat i nasze w nim miejsce. Nowy pogląd na życie.

Jeśli powstaliśmy drogą ewolucji, to trzeba zapytać, czy w takim razie nie przypominamy innych ssaków pod wieloma względami i czy mogłoby nas to czegoś nauczyć? A czy dzielące nas od nich różnice również nie powinny stać się źródłem nauki?

Morderstwa, gwałty, najbardziej tragiczne formy chorób umysłowych — wszystko to odkrywamy obecnie wśród zwierząt, podobnie jak u nas samych. Potęga mózgu zwiększa jedynie okropność tych zaburzeń naszego postępowania. Nie jest jednak tego źródłem. Źródłem jest ciemnota, w której żyliśmy. Ignorancja.

By nauczać etyki środowiskowej, nie musimy uważać siebie za potwory. Dobrze już wiadomo, że nasze ocalenie zależy od utrzymania skomplikowanych sieci zależności ekologicznych oraz różnorodności genetycznej. Jeśli unicestwimy naturę, zginiemy też sami.

Istnieje jednak jeszcze jeden powód, by chronić inne gatunki. Wspomina się o nim rzadko, albo i wcale. Być może jesteśmy pierwszymi, którzy mówią, myślą, budują i mają aspiracje, niekoniecznie jednak ostatnimi. Inni mogą podążyć naszymi śladami w tej przygodzie.

Pewnego dnia możemy zostać osądzeni według tego, jak dobrze się spisaliśmy wtedy, gdy sami tylko pełniliśmy pieczę nad Ziemią.

Autor z wdzięcznością uznaje swój dług u tych, którzy przeglądali tę pracę w formie rękopisu, służąc pomocą we wszystkim, od aspektów zachowania się małp w stanie natury aż po poprawianie błędów gramatycznych poza elementami dialogu.

Pragnę podziękować Anicie Everson, Nancy Grace, Kristie McCue, Louise Root, Norze Brackenbury i Markowi Grygierowi za ich cenne uwagi. Profesor John Lewis oraz Ruth Lewis również zaoferowali wskazówki, podobnie jak Frank Catalano, Richard Spahl, Gregory Benford i Daniel Brin. Dziękuję też Steve’owi Hardesty’emu, Sharon Sosna, Kim Bard, Rickowi Sturmowi, Donowi Colemanowi, Sarah Bartter oraz Bobowi Gooldowi.

Lou Aronice, Alexowi Bermanowi i Richardowi Curtisowi przekazuję wyrazy wdzięczności za ich cierpliwość.

Zaś naszych kudłatych kuzynów przepraszam. Proszę, poczęstujcie się bananem i piwem.

