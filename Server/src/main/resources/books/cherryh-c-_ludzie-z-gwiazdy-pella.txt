

Gwiazdy, podobnie jak wszystkie inne pionierskie przedsięwzięcia człowieka, były typową fanaberią, ambicją tak samo szaloną i nierealistyczną, jak pierwsza wyprawa na wielkie oceany samej Ziemi, pierwsze wzbicie się w powietrze albo pierwszy lot w kosmos. Od kilku lat egzystowała, przynosząc spore zyski, Stacja Sol; w kosmosie powstawały zalążki kopalń, zakładów produkcyjnych, instalacji energetycznych zaczynające się już spłacać. Ziemia przyjęła to za rzecz naturalną równie szybko jak dotychczas, gdy chodziło o wszystkie przełomowe osiągnięcia nauki i techniki, z których czerpała korzyści. Misje ze stacji badały Układ, realizując program niezrozumiały dla mas i nie napotykały zdecydowanego sprzeciwu, ponieważ nie zakłócało to komfortu Ziemi.

I tak, właściwie bez rozgłosu, wyruszyła do dwóch najbliższych gwiazd pierwsza bezzałogowa sonda z zadaniem zebrania danych i powrotu — co samo w sobie było operacją bardzo skomplikowaną. Start ze stacji spotkał się z pewnym zainteresowaniem opinii publicznej, ale lata oczekiwania na wyniki to . stanowczo za długo, masowe środki przekazu przestały więc zajmować się sondą, gdy tylko opuściła granice Układu Słonecznego. O wiele większe zainteresowanie wzbudził jej powrót. Przyczyniła się do tego po części nostalgia pamiętających jej start przed dziesięcioma laty, a po części ciekawość młodzieży, która nie bardzo orientowała się, o co w tym wszystkim chodzi. Zebranie i dostarczenie danych w ilości zapewniającej specjalistom zajęcie na wiele lat, stanowiło o sukcesie misji… ale laikom nie można było wyjaśnić w sposób prosty i przejrzysty pełnego znaczenia obserwacji poczynionych przez sondę. W odczuciu szerokich kręgów społeczeństwa misja była fiaskiem; opinia publiczna, oceniając jej wyniki, szukała zysków, skarbów, bogactw, dramatycznych odkryć.

A sonda dotarła do gwiazdy, w której sąsiedztwie istniały warunki pozwalające na egzystencję Ziemian, odkryła pas kosmicznego śmiecia, składający się z okruchów materii, planetoid, nieregularnych odłamów skalnych mniejszych wymiarami od planety, z interesującymi tendencjami do formacji systemowej i planetę-towarzysza z własną świtą skalnych brył i księżyców… planetę spustoszoną, nagą i posępną. Nie był to żaden Eden, żadna druga Ziemia, nie było to nic lepszego od tego, co istniało w rodzimym Układzie Słonecznym; dalekiej trzeba było drogi, żeby to stwierdzić. Prasa usiłowała wyjaśniać problemy, których sama nie była w stanie pojąć, szukała gorączkowo czegoś, czym można by przyciągnąć czytelników i szybko straciła zainteresowanie całą sprawą. Podnoszono jeszcze kwestię kosztów; uciekano się też do mglistych i beznadziejnych porównań z Kolumbem, po czym masmedia przerzuciły się szybko na kryzys polityczny w akwenie Morza Śródziemnego, o wiele bardziej zrozumiały i daleko krwawszy.

Personel naukowy Stacji Sol odetchnął z ulgą i nie nadając sprawie rozgłosu zainwestował część swego budżetu w skromną ekspedycję załogową, która miała oficjalnie wyruszyć na czymś przypominającym trochę podróżującą miniaturę samej Stacji Sol i pozostać przez jakiś czas na orbicie tego nowo odkrytego świata, żeby prowadzić obserwacje.

A nieoficjalnie, żeby dalej rozbudowywać swoją jednostkę na podobieństwo Stacji Sol, żeby przetestować techniki wytwarzania stosowane przy budowie drugiego co do wielkości satelity Ziemi… W odmiennych warunkach Korporacja Sol wyasygnowała na ten cel pokaźną kwotę, kierując się po trosze ciekawością, a po trosze zrozumieniem znaczenia stacji kosmicznych i przewidywaniem zysków, jakie może przynieść ich rozwój. Taki był początek.

Te same okoliczności, które sprawiły kiedyś, że Stacja Sol stała się przedsięwzięciem praktycznym, przyczyniły się teraz do przetrwania pierwszej stacji gwiezdnej. Potrzebowała ona jedynie minimum zaopatrzenia w biomateriały z Ziemi; były to w większości artykuły luksusowe ułatwiające życie coraz większej liczbie stacjonujących tam techników, naukowców i ich rodzin. Jednocześnie eksploatowano miejscowe złoża bogactw naturalnych; w miarę zaspokajania własnych potrzeb stacji zaczęto wysyłać na Ziemię nadwyżki wydobywanych rud; i tak powstało pierwsze ogniwo łańcucha. Ta pionierska kolonia dowiodła, że planeta ziemiopodobna nie jest koniecznym warunkiem egzystencji, że nie trzeba wcale średniej wielkości gwiazdy typu Słońca, wystarczy po prostu wiatr słoneczny, obecność zwykłego „gruzu” składającego się z rud metali, skał i lodu. Po zbudowaniu jednej stacji moduł podstawowy można było przerzucić do następnej gwiazdy, nieważne jakiego typu. Bazy naukowe, produkcja: przyczółki, dzięki którym można było sięgnąć do następnej, obiecującej gwiazdy; i następnej i tak dalej. Ziemska eksploracja kosmosu odbywała się począwszy od wąskiego sektora, niczym złożonego wachlarza, który rozszerzał się systematycznie.

Korporacja Sol rozrosła się, wypełniając nowe zadania, do których nie została pierwotnie powołana i zarządzała nie tylko Stacją Sol, ale i innymi, stała się tym, czym nazywały ją już od jakiegoś czasu załogi stacji gwiezdnych: Kompanią Ziemską. Sprawowała władzę i nad stacjami, którymi kierowała na wielkie odległości liczone w latach świetlnych, i na Ziemi, gdzie sprowadzanie coraz większych ilości rud, artykułów medycznych i posiadanie kilku patentów przynosiło jej ogromne zyski. Powolny, bo system był dopiero w fazie rozruchu, ale stały dopływ towarów i nowych, kosmicznych technologii zapewniał Kompanii dochód, a w konsekwencji panowanie na Ziemi. Kompania w coraz większej liczbie wysyłała statki handlowe: teraz nie musiała już robić nic innego. Załogi obsadzające te statki przywykały podczas długich lotów do izolowanego i jedynego w swoim rodzaju trybu życia, nie żądając niczego poza udoskonalaniem sprzętu, który zaczynały traktować jako swój własny; stacja, z kolei, pomagała stacji, przesyłając jedna drugiej ziemskie towary, każda o krok dalej, do swojego najbliższego sąsiada i cała wymiana kończyła się z powrotem na Stacji Sol, gdzie przeważającą część kredytu przeznaczano na drogie biomateriały i takie dobra, które produkowała tylko Ziemia.

Były to wielkie, dobre dni dla tych, którzy sprzedawali owe bogactwa: fortuny rodziły się i upadały; tak samo rządy; korporacje stawały się coraz potężniejsze, a Kompania Ziemska, w swych wielu postaciach, gromadziła ogromny majątek i kierowała sprawami narodów. Był to wiek niepokoju. Nowo uprzemysłowione populacje i zamieszanie w każdym kraju wchodzącym na ten długi, długi szlak w pogoni za pracą, bogactwem, osobistymi marzeniami o wolności, odwieczny pęd za Ziemią Obiecaną, drogi życiowe powielane na nowym i rozleglejszym oceanie, w obcych środowiskach.

Stacja Sol stała się odskocznią, już nie egzotyczną, ale bezpieczną i znaną. Kompania Ziemska kwitła spijając bogactwo stacji gwiezdnych i znowu sytuacja uznana została za naturalną przez tych, którzy z niej korzystali.

A stacje gwiezdne pielęgnowały sentyment do tego tętniącego życiem barwnego świata, który powołał je do istnienia, sentyment do Matki Ziemi w nowym i zabarwionym emocją znaczeniu tego określenia, tej która przysyłała cenne towary, żeby im żyło się lepiej; luksusowe dobra, które w pustynnym wszechświecie przypominały im, że istnieje przynajmniej jedna kolebka życia. Statki Kompanii Ziemskiej gwarantowały im przeżycie, romantyczny wątek do ich egzystencji wprowadzały zaś sondy Kompanii Ziemskiej, lekkie, szybkie jednostki zwiadowcze, które pomagały stawiać kolejne kroki bardziej selektywnie. Był to wiek Wielkiego Kręgu; tak nazywano trasę, jaką przemierzały frachtowce Kompanii Ziemskiej w swej nieustającej podróży od Matki Ziemi do Matki Ziemi.

Gwiazda za gwiazdą, gniazda za gwiazdą… w sumie było ich dziewięć — aż po Pell, która, jak się okazało, posiadała nadający się do zamieszkania świat, gdzie wreszcie natknięto się na życie.

Odkrycie to zburzyło wszystkie porozumienia i na zawsze zakłóciło równowagę Wielkiego Kręgu.

Gwiazda Pella i Świat Pella ochrzczone zostały tak od nazwiska kapitana statku, który je odkrył; planeta okazała się zamieszkana.

Upłynęło wiele czasu, nim wieść dotarła Wielkim Kręgiem na Ziemię; szybciej dowiedziały się o odkryciu pobliskie stacje gwiezdne i nie tylko naukowcy ruszyli tłumnie ku Światu Pella. Lokalne kompanie, świadome ekonomicznych konsekwencji odkrycia, rzuciły się jedna przez drugą na gwiazdę, byle tylko nie zostać w tyle; za nimi przybyły całe społeczności; dwie stacje orbitujące wokół pobliskich, mniej interesujących gwiazd stanęły w obliczu groźby wyludnienia, a nawet całkowitego porzucenia, co w końcu się stało. W gorączce rozwoju i wrzenia wywołanego budową stacji przy Pell ambitni ludzie zerkali już ku dwóm dalszym gwiazdom, leżącym za Pell, na zimno kalkulując i patrząc w przyszłość, bo oto Pell mogła stać się źródłem dóbr podobnych do ziemskich, artykułów luksusowych — potencjalnym zakłóceniem w kierunkach wymiany handlowej i zaopatrzenia.

Na Ziemi zaś, kiedy powracające frachtowce przywiozły wieść podjęto gorączkowe starania o… zignorowanie Pell. Obce życie. Kompania doznała wstrząsu; organizowano pospiesznie dyskusje na temat moralności i linii postępowania nie bacząc na fakt, że informacje dotarły z ponad dwudziestoletnim opóźnieniem jak gdyby można teraz było wpłynąć na decyzje, które tam, na Pograniczu dawno już zapadły. Sytuacja była nie do opanowania. Inne życie. Waliły się w gruzy hołubione przez człowieka wyobrażenia o realiach kosmosu. Rodziły się kwestie natury filozoficznej i religijnej, pojawiały się problemy, wobec których łatwiej było popełnić samobójstwo niż stawić im czoła. Rozkwitały nowe kulty. Ale, jak donosiły inne przybywające statki, tubylcy ze Świata Pella nie byli nadzwyczaj inteligentni ani wojowniczy, nic nie budowali i przypominali raczej niższe naczelne: porośnięci byli brązowym futrem, chodzili nago i mieli duże, wiecznie zdziwione oczy.

Ufff, odetchnął z ulgą mieszkaniec Ziemi. Antropocentryczny, geocentryczny wszechświat, w który zawsze wierzyła Ziemia, zatrząsł się w posadach, ale szybko odzyskał równowagę. Separatyści, którzy przeciwstawiali się Kompanii, w obliczu nowego zagrożenia oraz nagłego i wyraźnego załamania w wymianie towarowej, zdobywali wpływy i nowych zwolenników.

Kompania pogrążała się w chaosie. Instrukcje wędrowały długo, a tymczasem Pell, wyzwolona spod kontroli Kompanii, rosła w siłę. Przy dalszych gwiazdach nagle wyrosły nowe, nie usankcjonowane przez Kompanię Ziemską stacje, stacje, które przyjęły nazwy Mariner i Viking; one, z kolei, założyły Stację Russella i Esperance. Z czasem dotarły na miejsce instrukcje Kompanii nakazujące wyludnionym teraz bliższym stacjom podjęcie takich to a takich działań, celem ustabilizowania handlu; czysty nonsens.

Rozwinął się już nowy model wymiany towarowej. Niezbędnymi biomateriałami dysponowała Pell. Większość stacji gwiezdnych miała tam bliżej; a kompanie ze stacji gwiezdnych, które do niedawna widziały w Ziemi ukochaną Matkę, dostrzegły teraz nowe możliwości i wykorzystały je. Powstały kolejne stacje. Wielki Krąg został przerwany. Niektóre statki Kompanii Ziemskiej zrejterowały, by handlować z Nowym Pograniczem i nikt nie był w stanie ich zatrzymać. Handel istniał nadal, choć uległ modyfikacjom. Wartość towarów ziemskich spadała i w konsekwencji utrzymanie na dotychczasowym poziomie dobrobytu zawdzięczanego koloniom kosztowało Ziemię coraz więcej.

Nadszedł kolejny szok. Przedsiębiorczy kupiec odkrył nowy świat, Cyteen. Powstawały dalsze stacje — Fargone, Paradise, Wyatt — i Wielki Krąg rozszerzał się coraz bardziej.

Kompania Ziemska podjęła nową decyzję; program zwrotu kosztów, podatek od dóbr, który wyrównałby ostatnio poniesione straty. Prawili stacjom kazania o Społeczności Ludzkiej, o Długu Moralnym i długu wdzięczności.

Niektóre stacje i kupcy zapłacili podatek. Inne odmówiły, zwłaszcza te leżące za Pell i Cyteen. Kompania, utrzymywały, nie wniosła żadnego wkładu w ich powstanie i nie ma prąwa wysuwać pod ich adresem żadnych roszczeń. Ustanowiono system dokumentów tożsamości i wiz oraz powołano organa kontrolne, co wywołało niezadowolenie wśród kupców, którzy uważali, że statki są ich własnością.

Co więcej, ściągnięto z powrotem sondy; Kompania dawała tym samym do zrozumienia, że oficjalnie kładzie kres dalszemu nie kontrolowanemu rozwojowi Pogranicza. Sondy były uzbrojonymi, szybkimi statkami zwiadowczymi zapuszczającymi się śmiało w nieznane; ale teraz wykorzystywano je do innych zadań, do odwiedzania zbuntowanych stacji i nakłaniania ich do posłuszeństwa. Najsmutniejsze w tym wszystkim było to, że załogi sond, bohaterowie Pogranicza, występowały teraz w roli sił porządkowych Kompanii.

Kupcy żądni odwetu, frachtowce nie budowane z myślą o prowadzeniu działań wojennych, niezdolne do zwrotów pod ostrym kątem. Ale chociaż większość kupców deklarowała swą niechętną zgodę na płacenie podatku, zdarzały się jednak potyczki między występującymi w nowej roli sondami a zbuntowanymi kupcami. Buntownicy wycofali się w końcu do najdalszych kolonii, najmniej narażonych na środki przymusu stosowane przez Kompanię.

Tak rozpoczęła się wojna, której nikt nie nazywał wojną; uzbrojone sondy Kompanii przeciwko zbuntowanym kupcom, którzy obsługiwali najdalsze gwiazdy; sytuacja taka była możliwa dzięki istnieniu Stacji Cyteen i nawet Pell nie była im potrzebna.

I tak wytyczona została granica. Wielki Krąg wznowił działalność bez gwiazd położonych za Fargone, ale nie przynosił już takich zysków jak dawniej. Handel przez granicę odbywał się na dziwnych zasadach, bo płacący podatek kupcy mogli poruszać się bez żadnych ograniczeń, a rebelianci nie, pieczęcie zaś można fałszować i tak też czyniono. Wojna toczyła się ospale — od czasu do czasu parę salw oddanych do jakiegoś buntownika, który nawinął się pod celownik. Statki Kompanii nie były w stanie wskrzesić stacji położonych pomiędzy Pell a Ziemią; nie były one już zdolne do życia. Ich mieszkańcy emigrowali na Pell, na Stację Russella, na Marinera, Vikinga i jeszcze dalej.

Statki, tak samo jak stacje, budowano już na Pograniczu. Stworzono tam zaplecze technologiczne i przybywało kupców. I wtedy przyszedł s k o k — teoria, która powstała na Nowym Pograniczu, na Cyteen, i została szybko wprowadzona w życie przez budowniczych statków z Marinera po stronie kontrolowanej przez Kompanię.

I to był trzeci wielki cios wymierzony Ziemi. Stary, ograniczony szybkością światła sposób myślenia stracił aktualność. Frachtowce skokowe poruszały się teraz skrótami poprzez międzyprzestrzeń, a czas podróży z gwiazdy do gwiazdy, liczony dotąd w latach, skurczył się do miesięcy, a nawet dni. Udoskonalono technologie. Handel stał się nowym rodzajem gry i zmianie uległa strategia w ciągnącej się od dawna wojnie… stacje mogły nawiązać ściślejsze więzi.

I oto nagle, dzięki wprowadzeniu skoków, powstała organizacja rebeliantów z najdalszego Pogranicza. Jej zalążkiem stała się koalicja Fargone z jej kopalniami, wkrótce bunt rozszerzył się na Cyteen, przyłączyły się Paradise i Wyatt, a po nich inne gwiazdy i obsługujący je kupcy. Krążyły pogłoski o trwającym od lat, nie zgłaszanym, ogromnym wzroście populacji osiąganym za pomocą technologii proponowanych niegdyś po drugiej stronie granicy, na terytorium Kompanii, kiedy istniało wielkie zapotrzebowanie na ludzi, na ludzkie istnienia, które zapełniłyby bezmierną, czarną nicość, które pracowałyby i budowały. Robiła to teraz Cyteen. Organizacja, Unia, jak jej członkowie nazywali ją, rozmnażała się i rosła w postępie geometrycznym, wykorzystując działające już wcześniej laboratoria — fabryki ludzi. Unia stawała się coraz potężniejsza. W ciągu dwóch dziesięcioleci rozrosła się niebywale pod względem zajmowanego terytorium i gęstości zaludnienia, proponowała jednoznaczną, nieskomplikowaną ideologię rozwoju i kolonizacji, prostą drogę do czegoś, co było luźną rebelią. Uciszała bezwzględnie tych, którzy mieli inne zapatrywania, mobilizowała się, organizowała, coraz silniej wypierając Kompanię.

W końcu rozwścieczona opinia publiczna zażądała wyjaśnienia pogarszającej się sytuacji. Kompania Ziemska, rezydująca z powrotem na Stacji Sol, przeznaczając wpływy podatkowe na budowę potężnej floty złożonej wyłącznie ze statków skokowych, fortec bojowych, Europy, Ameryki i całego ich śmiercionośnego rodzeństwa.

Unia też nie pozostawała w tyle; konstruowała wyspecjalizowane statki wojenne, unowocześniała je w miarę powstawania nowych technologii. Zbuntowani kapitanowie, którzy długie lata walczyli po stronie Unii z powodów osobistych, zostali pod byle pretekstem zdjęci ze stanowisk; ich statki oddano w ręce dowódców wyznających właściwą ideologię, wykazujących się większą bezwzględnością.

Sukcesy przychodziły Kompanii coraz trudniej. Wielka flota ustępująca przeciwnikowi pod względem liczebności i mająca do pokrycia ogromne terytorium, nie położyła końca wojnie ani w rok, ani w pięć lat. A Ziemia była coraz bardziej znużona tym, co przerodziło się w niechlubny, irytujący konflikt. „Wstrzymać wszystkie gwiazdoloty”, podnosił się krzyk korporacji finansujących. „Ściągnąć z powrotem nasze statki i niech te sukinsyny zdechną z głodu.”

Jeśli ktoś przymierał głodem, to raczej flota Kompanii niż Unia, ale Ziemia zdawała się nie rozumieć, że nie chodzi tu już o słabe, buntujące się kolonie, ale o formującą się, dobrze odżywianą, dobrze uzbrojoną potęgę. Te same krótkowzroczne posunięcia, przeciąganie liny pomiędzy separatystami a Kompanią, które w przeszłości doprowadziły do wyalienowania się kolonii, wszystko to odradzało się teraz w nasilonej postaci, a tymczasem handel zamierał; Ziemianie przegrali wojnę nie na Pograniczu, ale w gabinetach senatu i w salach posiedzeń na Ziemi i na Stacji Sol, przymierzając się do wydobywania bogactw naturalnych w rodzimym Układzie Słonecznym, co było opłacalne, i rezygnując ze wszystkich misji badawczych w jakimkolwiek kierunku.

Nie liczyło się, że mieli teraz skok i że gwiazdy były blisko. Ich umysły zaprzątały wciąż stare problemy, ich własne problemy i ich własne kierunki polityki. Widząc odpływ najlepszych umysłów, Ziemia zakazała dalszej emigracji. Sama pogrążała się w ekonomicznym chaosie i na drenażu ziemskich zasobów naturalnych najczęściej skupiało się niezadowolenie opinii publicznej. Nigdy więcej wojny, powiedziano sobie na Ziemi; nagle wszystkim zaczęło zależeć na pokoju. Flota Kompanii, pozbawiona funduszów, tocząca wojnę na szerokim froncie, zdobywała zaopatrzenie gdzie i jak się dało.

Pod koniec z dumnej niegdyś pięćdziesiątki została nędzną garstką piętnastu statków, tułających się razem po stacjach, które jeszcze chciały je przyjmować. Ową garstkę nazywano Flotą Maziana, zgodnie z tradycją Pogranicza, gdzie statków było z początku tak mało, że wrogowie znali się nawzajem z nazwiska i reputacji… tradycje zatarły się, ale niektóre nazwiska pozostały popularne. Znany był Unii, ku jej wielkiemu ubolewaniu, Conrad Mazian z Europy, tak samo Tom Edger z Australii, Mika Kreshov z Atlantyku i Signy Mallory z Norwegii oraz pozostali kapitanowie Kompanii, nawet ci z rajderów. Nadal służyli Ziemi i Kompanii, ciesząc się coraz mniejszą sympatią i jednej, i drugiej. Nikt z obecnego pokolenia nie urodził się na Ziemi; ze znikomej liczby nowo zwerbowanych rekrutów nawet jedna osoba nie pochodziła z Ziemi ani ze stacji leżących na jej terytorium, bo stacje te obsesyjnie strzegły swej neutralności w toczącej się wojnie. Źródłem wyszkolonych załóg i żołnierzy byli dla Floty Maziana kupcy, większość nie z własnej woli.

Pogranicze zaczynało się niegdyś od gwiazd najbliższych Ziemi; teraz liczyło się od Pell, bo w miarę jak zamierał handel z Ziemią i kiedy skończyła się na zawsze przedskokowa forma handlu, najstarsze stacje zamykano. O Tylnych Gwiazdach niemal zapomniano, nikt ich już nie odwiedzał.

Istniały teraz światy za Pell, za Cyteen i wszystkie one należały do Unii; były to prawdziwe światy odległych gwiazd, do których dotarcie umożliwił skok. To tam Unia wciąż podtrzymywała pracę fabryk ludzi, aby powiększać populacje, zasilać je robotnikami i żołnierzami. Unia dążyła do opanowania całego Pogranicza, aby kierować przyszłością człowieka zgodnie z obraną przez siebie drogą. Unia panowała już nad Pograniczem, nad całym Pograniczem z wyjątkiem owego maleńkiego łuku stacji, który bezinteresownie trzymała dla Ziemi i Kompanii Flota Maziana, bo do tego została kiedyś powołana, bo dowództwu nie przychodziło nawet do głowy, że Flota mogłaby robić cokolwiek innego. A za plecami mieli tylko Pell… i pachnące naftaliną stacje Tylnych Gwiazd. Jeszcze dalej, odizolowana, leżała Ziemia uwikłana w wewnętrzne spory i prowadząca skomplikowaną, krótkowzroczną politykę.

Między Sol a Pograniczem nie istniała już żadna licząca się wymiana towarowa. W szaleństwie, którym była ta wojna, wolni kupcy kursowali po stronie Unii i między gwiazdami Kompanii, przecinając do woli linie frontów, chociaż Unia zwalczała ten proceder wyrafinowanymi metodami, dążąc do odcięcia Kompanii od źródeł zaopatrzenia.

Unia rozrastała się, a flota Kompanii trwała już tylko na posterunku, nie mając za sobą żadnych światów oprócz Pell, która ją żywiła, i Ziemi, która ją ignorowała… Po stronie Unii nie budowano już stacji na dawną skalę. Zastąpiły je małe punkty przesiadkowe do nowych światów, a sondy zaś nie ustawały w poszukiwaniu dalszych gwiazd. Żyły tam teraz pokolenia, które nigdy nie widziały Ziemi ludzie, dla których nazwy Europa i Atlantyk kojarzyły się z metalowymi tworami budzącymi grozę, pokolenia, których chlebem powszednim były gwiazdy, nieskończoność, nieograniczony wzrost i wieczny czas. Ziemia ich nie rozumiała.

Ale nie rozumiały ich też stacje, które trwały przy Kompanii, ani wolni kupcy prowadzący handel na tych dziwnych bezdrożach.



2


NA PODEJŚCIU DO PELL: 2/5/52

Konwój zmaterializował się nagle w polu widzenia; najpierw Norwegia, za nim dziesięć frachtowców — i jeszcze cztery rajdery, które po chwili wysłała Norwegia. Formacja eskortująca rozproszyła się szeroko na podejściu do Gwiazdy Pella.

Był to azyl, jedyne bezpieczne miejsce, do którego nie dotarła jeszcze wojna, ale oto nadciągała pierwsza fala. Światy Dalekiego Pogranicza zdobywały przewagę i sytuacja zmieniała się po obu stronach granicy.

Na mostku ECS 5, czyli nosiciela skokowego Norwegia, trwała gorączkowa krzątanina; cztery pomocnicze mostki dowodzenia kierowały ruchami rajderów — tworzyły one długą nawę ze stanowiskami łączności, skanowania i nadzoru. Drugą taką nawę stanowił mostek samego nosiciela. Norwegia była w nieustannym kontakcie z dziesięcioma frachtowcami. W obie strony płynęły zwięzłe meldunki dotyczące wyłącznie manewrów formacji. Norwegia była zbyt zajęta walką, by zajmować się ludzkim nieszczęściem.

Żadnych niespodzianek. Stacja przy Świecie Pella odebrała sygnał i przywitała ich bez entuzjazmu. Westchnienie ulgi rozeszło się po nosicielu od stanowiska do stanowiska; było to westchnienie prywatne, nie przeniesione pokładową siecią łączności. Signy Mallory, kapitan Norwegii, rozluźniła napięte bezwiednie mięśnie i wydała komputerowi bojowemu rozkaz przejścia w stan spoczynku.

Dowodziła tym zbiorowiskiem, była trzecim pod względem starszeństwa kapitanem z piętnastki Floty Maziana. Miała czterdzieści dziewięć lat. Pograniczna Rebelia była o wiele starsza; w swojej karierze Mallory zajmowała już stanowiska pilota frachtowca, kapitana rajdera, przeszła wszystkie szczeble, zawsze w służbie Kompanii Ziemskiej. Twarz miała wciąż młodą. Włosy srebrzystosiwe. Kuracje odmładzające, które tę siwiznę wywołały, utrzymywały resztę jej ciała w wieku mniej więcej trzydziestu sześciu lat biologicznych; ale kiedy pomyślała, z czym przybywa i co zwiastuje, poczuła się naraz, jakby miała sporo ponad czterdzieści dziewięć lat.

Odchyliła się na oparcie swojego fotela, skąd widziała skręcające ku górze wąskie korytarzyki mostka, nacisnęła kilka klawiszy na swej podręcznej konsoli, żeby sprawdzić, czy wszystko przebiega prawidłowo i wlepiła wzrok w tętniące życiem stanowiska i w ekrany ukazujące to, co rejestrowała aparatura wizyjna i co przekazywały skanery. Bezpiecznie. Żyła jeszcze dlatego, że nigdy nie dowierzała zbytnio takim ocenom sytuacji.

I dlatego, że potrafiła się przystosować. Wszyscy oni to potrafili, wszyscy, którzy brali udział w tej wojnie. Norwegia była taka jak jej załoga, posztukowana z ocalałych wraków: Brazylii, Italii, Osy i z pechowej Miriam B; przekrój wieku złomu, z którego ją złożono, sięgał daleko wstecz, aż do wojny frachtowców. Zbierali, co się dało, odrzucali jak najmniej… jak teraz, ze statków z uchodźcami, które eskortowali i ubezpieczali. Dziesiątki lat wcześniej było w tej wojnie miejsce na rycerskość, na wspaniałomyślne gesty, na oszczędzanie wroga i rozdzielanie się zgodnie z warunkami zawieszenia broni. Ale te czasy minęły bezpowrotnie. Spośród cywilów nie opowiadających się po niczyjej stronie wysegregowała tych, którzy byli jej przydatni, garstkę, która mogła się przystosować. Pell będzie protestowała. Nic im to nie da. Na nic nie zdadzą się protesty w tej czy innej sprawie. W wojnie nastąpił kolejny zwrot i skończyły się bezbolesne wybory.

Poruszali się wolno, w żółwim tempie, bo tylko na to było stać frachtowce w realnej przestrzeni; przebytą dotąd odległość nie obarczona obowiązkami Norwegia albo rajdery mogły pokonać depcząc światłu po piętach. Wyszli niebezpiecznie blisko masy Gwiazdy Pella, poza płaszczyzną układu, ryzykując wypadek przy skoku i kolizje. To była jedyna droga, jaką te frachtowce mogły pokonać szybko… i aby zyskać na czasie, rzucano na szalę życie.

— Mamy instrukcje podchodzenia z Pell — poinformował ją komunikator.

— Graff — zwróciła się do swojego zastępcy — przejmij dowodzenie. — I przełączając się na inny kanał rzuciła do mikrofonu: — Di, postaw wszystkich żołnierzy w stan gotowości; wszyscy pod bronią i z pełnym ekwipunkiem. — Przełączyła się z powrotem na kanał komunikatora: — Poradźcie Pell, żeby lepiej ewakuowała którąś sekcję i odizolowała ją. Powiadomcie konwój, że jeśli podczas podchodzenia ktokolwiek wyłamie się z szyku, rozwalimy go. Zróbcie to w takiej formie, żeby uwierzyli.

— Zrozumiano — powiedział dyżurny komunikatora; i po stosownej pauzie dodał: — Na linii dowódca stacji we własnej osobie.

Dowódca stacji protestował. Była na to przygotowana.

— Pan to musi zrobić — przerwała mu — Angelo Konstantinie z Konstantinów Pellijskich! Opróżnijcie tę sekcję albo sami to zrobimy. Zabierajcie się z miejsca do roboty, wynoście wszystko co cenne albo niebezpieczne, żeby mi zostały gołe ściany; i poblokujcie wszystkie drzwi, a włazy wejściowe zaspawajcie na głucho. Nawet się nie domyślacie, co wam wieziemy. A jeśli każecie nam czekać, ładunek może mi powyzdychać; na Hansfordzie wysiadają systemy podtrzymania życia. Rób pan, co mówię, panie Konstantin, albo wysyłam żołnierzy. A jak nie spisze się pan jak trzeba, panie Konstantin, będzie pan miał na karku uchodźców rozłażących się jak robactwo po całej tej pańskiej stacji, bez żadnych dokumentów i cholernie zdesperowanych. Proszę mi wybaczyć szczerość. Mam tu ludzi umierających we własnych odchodach. Mamy na tych statkach siedem tysięcy przerażonych cywilów, wszystko co pozostało z Marinera i Gwiazdy Russella. Nie mają ani wyboru, ani czasu. Nie powie mi pan nie, sir.

Zapadło milczenie; odległość i pauza dłuższa, niżby to usprawiedliwiała odległość.

— Ogłosiliśmy ewakuację sekcji doku żółtego i pomarańczowego, kapitanie Mallory. Służby medyczne będą w pogotowiu, oddajemy wam do dyspozycji wszystko, co możemy. Ekipy awaryjne są już w drodze. Wykonujemy zalecenia dotyczące odizolowania tych rejonów. Wprowadzone zostaną natychmiast w życie plany postępowania na wypadek zagrożenia. Sądzimy, że będziecie mieć na uwadze i naszych obywateli. Ta stacja nie dopuści do militarnej interwencji w nasze wewnętrzne metody zapewniania ładu i bezpieczeństwa ani do pogwałcenia naszej neutralności, ale docenimy pomoc pod naszym dowództwem. Over.

Signy uspokajała się powoli. Otarła pot z twarzy i odetchnęła głębiej.

— Pomocy udzielimy, sir. Spodziewany czas dokowania… za cztery godziny. Chyba zdołam opóźnić konwój do tego czasu. Tyle mogę wam dać na przygotowania. Czy dotarły już do was wieści o Marinerze? Wysadzony, sir. Sabotaż. Over.

— Cztery godziny nam wystarczą. Uznajemy znaczenie środków, których podjęcia się domagacie i traktujemy je zupełnie serio. Jesteśmy wstrząśnięci wiadomością o zagładzie Marinera. Prosimy o szczegółową notatkę. Ponadto donosimy, że mamy tu aktualnie delegację Kompanii. Jest bardzo zaniepokojona zaistniałą sytuacją…

Signy wyszeptała przekleństwo do komunikatom.

— …i żądają, abyśmy kazali wam zwrócić się o pomoc do innej stacji. Moi ludzie usiłują im wyjaśnić sytuację, jaka panuje na statkach i zagrożenie dla życia tych, którzy przebywają na ich pokładach, ale oni wywierają na nas presję. Uważają, że zagrożona jest neutralność Pell. Uwzględnijcie to z łaski swojej podchodząc i przyjmijcie do wiadomości, że agenci Kompanii zażądali kontaktu z panią osobiście. Over.

Powtórzyła przekleństwo i odetchnęła głęboko. Flota w miarę możności unikała takich spotkań; rzadko do nich dochodziło w ostatniej dekadzie.

— Powiedzcie im, że jestem zajęta. Nie dopuszczajcie ich do doków i do strefy, którą nam wyznaczyliście. Czy potrzebują fotografii konających z głodu kolonistów, żeby wczuć się w ich położenie? Niedobrze, panie Konstantin. Trzymajcie ich z dala od nas. Over.

— Są uzbrojeni w pełnomocnictwa rządowe. Reprezentują Radę Bezpieczeństwa. To tego rodzaju delegacja Kompanii. Mają tu coś do załatwienia i żądają transportu w głąb Pogranicza. Over.

Na usta już cisnęło się jej kolejne przekleństwo, ale ugryzła się w język.

— Dziękuję, panie Konstantin. Wyślę panu zalecenia dotyczące procedur postępowania z uchodźcami; zostały szczegółowo opracowane. Może je pan, zignorować, ale nie radzę tego czynić. Nie możemy panu nawet gwarantować, że ci, których wysadzimy na Pell, nie mają przy sobie broni. Nie możemy wejść między nich, żeby to sprawdzić. Uzbrojeni żołnierze nie mają tam prawa wstępu, rozumie pan? To właśnie wam wieziemy. Radzę panu trzymać facetów z Kompanii z dala od naszego rejonu dokowania, dopóki nie będziemy mieli zakładników do załatwiania spornych spraw. Zrozumiano? Koniec transmisji.

— Zrozumieliśmy. Dziękuję, kapitanie. Koniec transmisji.

Opadła na poduszki fotela i wzrokiem wlepionym w ekrany rzuciła do komunikatora polecenie wysłania instrukcji dla dowództwa stacji.

Ludzie Kompanii. Uchodźcy ze zniszczonych stacji. Z uszkodzonego Hansforda napływały wciąż nowe informacje; podziwiała opanowanie jego załogi. Ściśle określone procedury. Oni tam umierali. Załoga słuchała rozkazów i znajdowała się pod bronią. Nie chcieli opuścić statku, odrzucali propozycję wzięcia Hansforda na hol rajdem. To był ich statek. Trwali na nim i robili na odległość co w ich mocy dla tych, którzy znajdowali się na jego pokładzie. Nie słyszeli słów podziękowania od pasażerów, którzy roznosili statek na strzępy — a raczej czynili to, dopóki nie zepsuło się powietrze i nie zaczęły wysiadać systemy.

Cztery godziny.


Norwegia. Russell zniszczony, Mariner także. Nowina błyskawicznie obiegła korytarze stacji budząc oszołomienie i oburzenie mieszkańców i firm, które wszystko straciły. Ochotnicy i miejscowi robotnicy pomagali w ewakuacji; załogi doków za pomocą sprzętu wyładunkowego usuwały rzeczy osobiste z rejonu wydzielonego na strefę kwarantanny, starając się nie pomieszać ich i uchronić przed rozszabrowaniem. Komunikator zachłystywał się komunikatami.

— Mieszkańcy żółtego od numeru jeden do sto dziewiętnaście proszeni są o wydelegowanie swego przedstawiciela do komisji awaryjnego zakwaterowania. W punkcie opatrunkowym znajduje się zabłąkane dziecko, May Terner. Krewni proszeni są o niezwłoczne zgłoszenie się w punkcie… Ostatnie oszacowania przeprowadzone przez centralę stacji ujawniły wolne kwatery w dzielnicy gościnnej, tysiąc jednostek. Wszyscy przyjezdni są stamtąd usuwani na rzecz stałych mieszkańców stacji; priorytet zasiedlania ustalony zostanie drogą losowania. Liczba lokali pozyskanych dzięki zagęszczeniu jednostek zamieszkanych: dziewięćdziesiąt dwa. Pomieszczenia nadające się do tymczasowego adaptowania na cele mieszkalne: dwa tysiące, wliczając w to miejsca zgromadzeń publicznych i pewne rotacje zasiedlenia wynikające z podziału doby stacji na dzień główny i dzień przestępny. Rada stacji zwraca się z prośbą do wszystkich osób, które mają możność zamieszkania z krewnymi lub ze znajomymi, o skorzystanie z tej możliwości i o jak najszybsze zgłoszenie swojej decyzji do komputera; dobrowolne zgłoszenie lokalu do wynajęcia będzie rekompensowane jego mieszkańcowi po stawkach równoważnych per capita wydatkom poniesionym na lokal zastępczy. Brak nam jeszcze pięciuset jednostek mieszkalnych i jeżeli ten deficyt nie zostanie zlikwidowany przez ochotnicze odnajmowanie całych lokali lub dobrowolne zgłaszanie przez poszczególne osoby gotowości do przyjęcia sublokatorów, zmuszeni będziemy do kwaterowania ludzi w barakach na terenie stacji lub tymczasowego przesiedlania ich na Podspodzie. Trzeba natychmiast podjąć decyzję w sprawie przeznaczenia na cele mieszkalne sekcji niebieskiej, w której w ciągu najbliższych stu osiemdziesięciu dni powinno się zwolnić pięćset jednostek… Dziękuję… Oddział służby bezpieczeństwa proszony jest o zameldowanie się w ósmym żółtym.

To był koszmar. Damon Konstantin wpatrywał się w potok wydruków i co chwila odbywał nerwowy spacer po wyłożonej matą podłodze dyspozytorni sektora niebieskiego, górującej nad dokami, gdzie technicy usiłowali się uporać z logistyką ewakuacji. Pozostały jeszcze dwie godziny. Z szeregu okien widział chaos panujący we wszystkich dokach, gdzie pod nadzorem policji składowano w stosach rzeczy osobiste ewakuowanych. Przeniesiono wszystkich mieszkańców i wszystkie instalacje z poziomów od dziewiątego do piątego sektorów żółtego i pomarańczowego: warsztaty dokowe, domy, cztery tysiące ludzi stłoczono gdzie się da. Fala ta rozlała się po niebieskim i wokół obrzeży zielonego i białego, sektorów wielkich rezydencji głównych. Wszędzie przelewał się zdezorientowany i wściekły tłum. Rozumieli potrzebę: przenosili się — każdy na stacji był zobowiązany do takich zmian miejsca zamieszkania na czas remontu, podczas reorganizacji… ale nigdy bez uprzedzenia, nigdy na taką skalę i nigdy bez znajomości nowego przydziału. Nie trzymano się planów, cztery tysiące ludzi wściekało się. Kupcy z dwóch sfatygowanych frachtowców cumujących akurat w doku zostali brutalnie wyrzuceni z kwatery noclegowej; służba bezpieczeństwa nie chciała ich widzieć ani w dokach, ani w pobliżu stacji. Tam na dole, w tym kłębowisku, była jego żona szczupła kobieta w bladozielonym ubraniu. Kontakty z kupcami… to była praca Eleny, a on siedział teraz w jej biurze i niepokoił się o nią. Obserwował nerwowo zachowanie rozjuszonych kupców i rozważał możliwość wysłania tam na dół policji na pomoc Elenie; ale Elena zdawała się im nie ustępować, krzyk za krzyk, wszystko tłumiła wykładzina dźwiękoszczelna ogólny gwar głosów i hałas maszyn zaledwie przesączały się tu na górę do dyspozytorni. Nagle zaczęli wzruszać ramionami i podawać sobie ręce, jak gdyby nie było wcale kłótni. Pewne sprawy zapewne załatwiono albo odłożono na później i Elena oddaliła się, a kupcy pomaszerowali przez wysiedlony tłum kręcąc głowami i nie okazując specjalnego zadowolenia. Elena zniknęła pod pochyłymi oknami… poszła do windy, żeby wjechać tu, na górę, pomyślał Damon. Tam, w sekcji zielonej, jego własne biuro parało się załatwianiem protestu rozjuszonego mieszkańca; a w centrali stacji gryzła z nerwów paznokcie delegacja Kompanii wysuwając własne żądania pod adresem jego ojca.

— Grupa medyczna proszona jest o zameldowanie się w sekcji żółtej osiem — rozległ się jedwabisty głos z komunikatora. Ktoś był w potrzebie, ktoś z ewakuowanych sekcji.

W dyspozytorni otworzyły się drzwi windy. Weszła Elena z twarzą wciąż jeszcze zarumienioną od sprzeczki.

— Centrala zupełnie oszalała — powiedziała. — Tych kupców wyrzucono z domu noclegowego i kazano im zamieszkać na ich statkach; a teraz do statków nie dopuszcza ich policja. Chcą się wynieść ze stacji. Nie chcą, żeby zarekwirowano im statki w razie jakiejś nagłej ewakuacji. Zauważ, że w tej chwili byliby już daleko od Pell. Mallory jest znana z tego, że rekrutuje kupców grożąc użyciem broni.

— Co im powiedziałaś?

— Żeby się nie załamywali i pocieszyli tym, że podpisywane będą zapewne jakieś kontrakty na zaopatrzenie dla tej masy ludzkiej; ale oni nie dostaną się na żaden statek, który blokuje dok lub który podpadł naszej policji. A więc mają teraz szlaban, przynajmniej na jakiś czas.

Elena bała się. To było wyraźnie widoczne pod kruchą maską zaaferowania. Wszyscy tutaj odczuwali strach. Objął ją ramieniem, a ona przytuliła się do niego bez słowa. Kupiec Elena Quen z frachtowca Estelle, który odleciał na Russella i Marinera. Zrezygnowała z tego kursu dla niego, żeby rozważyć zostanie tutaj na stałe. Teraz musiała użerać się ze zdenerwowanymi kupcami, którzy prawdopodobnie mieli rację i w jej mniemaniu rozumowali logicznie, mając wojsko na karku. Patrzyła na to, co się dzieje, z zimną desperacją, oczyma mieszkańca stacji. Jeśli na stacji źle się działo, sytuacja taka rozciągała się na każdy sektor i sekcję, rodząc pewną odmianę fatalizmu: jeśli ktoś znajdował się w bezpiecznej strefie, pozostawał tam; jeśli ktoś wykonywał zawód, dzięki któremu mógł być użyteczny, służył pomocą; a jeśli to czyjś rejon znalazł się w tarapatach, ten ktoś trwał twardo na posterunku — było to jedyne możliwe do przyjęcia bohaterstwo. Stacja nie mogła strzelać, nie mogła uciekać, mogła tylko przyjmować razy i leczyć odniesione rany, jeśli był na to czas. Kupcy kierowali się inną filozofią i w obliczu niebezpieczeństwa mieli inne odruchy.

— No, już dobrze — powiedział naprężając ramię. Czuł, jak Elen odpowiada na jego uścisk. — Wysadzą tylko cywilów, którzy pozostaną tutaj, dopóki nie minie kryzys, a potem wrócą do siebie. Jeśli tego nie zrobią… no cóż, przeżyliśmy już przecież wielki exodus, kiedy zamknięto ostatnią z Tylnych Gwiazd. Dobudowaliśmy wtedy parę sekcji. Zrobimy to znowu. Poprostu powiększymy kubaturę.

Elena nic nie odpowiedziała. Poprzez komunikator i z ust do ust rozchodziły się straszne pogłoski o rozmiarach zniszczeń na Marinerze, a Estelle nie było wśród nadciągających frachtowców. Wiedzieli już na pewno. Kiedy nadeszły pierwsze wiadomości o zbliżającym się konwoju, miała jeszcze nadzieję; i bała się, bo meldowano o uszkodzeniach na tych wlokących się w żółwim tempie, jak to frachtowce, statkach, w wielu krótkich skokach koniecznych ze względu na ograniczony zasięg, zatłoczonych po brzegi pasażerami, do których przewozu nie były nigdy przystosowane. W ten sposób mnożyły się dni spędzane w realnej przestrzeni, a zważywszy odległość, jaką mieli do przebycia, na pokładach musiało szaleć istne piekło. Krążyły pogłoski, że mają za mało leków, aby przetrzymać skok, że niektóre statki wchodziły weń bez ich podawania. Starał się to sobie wyobrazić — wczuć się w niepokój Elen. Brak Estelle wśród statków tworzących konwój był wiadomością i dobrą, i złą. Prawdopodobnie kupcy węsząc pismo nosem, zeszli z deklarowanego kursu i pospiesznie poszukali bezpiecznego miejsca… ale i tak jest powód do zdenerwowania, bo wojna wisi na włosku. Przestała istnieć stacja… została wysadzona. Russell ewakuuje personel. Granica bezpieczeństwa znalazła się nagle o wiele za blisko i stało się to o wiele za szybko.

— Być może — musiał jej o tym powiedzieć, chociaż wolałby zachować tę wiadomość na następny dzień — być może przeniosą nas do niebieskiego i kto wie, czy nie do wspólnych kwater. Mają do tych sekcji przekwaterować personel administracyjny. Na pewno znajdziemy się wśród nich.

Wzruszyła ramionami.

— Trudno. Czy to już postanowione?

— Nie, ale będzie.

Po raz drugi wzruszyła ramionami; tracili dom, a ona wzruszała ramionami patrząc przez okno na doki w dole, na tłumy i na statki kupców.

— Wojna tutaj nie dotrze — pocieszał ją usiłując sam w to uwierzyć, bo Pell była jego domem, a tego nie zrozumie żaden kupiec. Konstantinowie budowali ją od samego początku. Kompania przeboleje każdą stratę, ale nie odda Pell. I w chwilę później, w przypływie odwagi, a może szczerości, dodał:

— Muszę dostać się do doków objętych kwarantanną.


N orwegia wysforowała się na czoło konwoju. Na jej ekranach wizyjnych panoszył się lśniący, obracający się wokół swej piasty szkaradny torus Pell. Rajdery rozsypały się w tyralierę, aby osłaniać frachtowce podczas krytycznej operacji dokowania. Kupieckie załogi obsadzające ocalałe z pogromu statki przezornie utrzymywały szyk torowy nie sprawiając Signy kłopotów. Blady sierp Świata Pella — Podspodzia w rzeczowej nomenklaturze Pell — wisiał za stacją spowity kurzawą szalejących na jego powierzchni burz. Dostroili się do sygnału Stacji Pell, któremu towarzyszyły migocące światełka wytyczające rejon ich dokowania. Stożek, w który mieli trafić czujnikiem dziobowym, jarzył się na niebiesko światłami naprowadzającymi, SEKCJA POMARAŃCZOWA, głosiły na ekranie wizyjnym zniekształcone litery obok gmatwaniny łopatek energetycznych i płyt baterii słonecznych. Signy włączyła skanowanie i ujrzała wszystko tam, gdzie powinno być na obrazie docierającym z Pell. Nieprzerwany gwar dochodzący z kanałów centrali Pell i statku dawał zajęcie przy komunikatorze tuzinowi techników.

Weszli w ostatnią fazę podchodzenia, wytracając łagodnie sztuczne ciążenie, w miarę jak obracający się wewnętrzny cylinder Norwegii zawieszony w osi ramy zwalniał i blokował się w położeniu dokowania — wszystkie pokłady załogowe zgrane z górą i dołem stacji. Jeszcze kilka manewrów reorientujących, odczuwalnych w postaci serii zmieniających się skokowo przeciążeń i przed dziobem zamajaczył stożek. Weszli precyzyjnie do doku natrafiając bezbłędnie na chwytak, ostatni zryw ciążenia świadczył o napotkaniu na opór czołowy — otwarli włazy dla załogi doku Pell; stanowili teraz stabilną i integralną część Pell, obracając się wraz z nią.

— Meldują, że po stronie doku wszystko gra — powiedział Graff. — Policja kapitanatu stacji obstawiła cały teren.

— Komunikat — odezwał się komunikator. — Dowódca Stacji Pell do Norwegii: żądamy współpracy wojskowej ze służbami powołanymi zgodnie z waszymi instrukcjami do przeprowadzenia odprawy wjazdowej. Wszystkie procedury są takie, jakich żądaliście, ukłony od dowódcy stacji, kapitanie.

— Odpowiedź: Hansford wchodzi natychmiast z krytycznym stanem systemów podtrzymywania życia i warunkami stwarzającymi groźbę wybuchu paniki. Trzymajcie się z dala od nas. Koniec. Graff, przejmij dowodzenie. Di, wyślij mi żołnierzy na tamten dok, ale migiem.

Wydawszy polecenia wstała i przeszła wąskimi, łukowatymi korytarzykami mostka do małego pomieszczenia, które służyło jej za gabinet, a często też za sypialnię. Wyjęła kurtkę z szafki, założyła ją i wsunęła do kieszeni pistolet. Nie był to mundur. Chyba nikt w całej Flocie nie posiadał kompletnego uniformu. Od tak dawna szwankowało zaopatrzenie. Tylko kapitańskie koło na kołnierzu odróżniało ją od kupca. Żołnierze byli nie lepiej umundurowani, ale uzbrojeni: o to dbano za wszelką cenę. Zjechała windą do dolnego korytarza i potrącana przez uzbrojonych po zęby żołnierzy Di Janza zbiegających w pośpiechu do doku, wydostała się rękawem zejściowym na zewnątrz, w chłodne szerokie przestrzenie.

Cały dok należał do nich; ogromna, zakrzywiająca się ku górze perspektywa. W miarę jak krzywizna obrzeża stacji uciekała w lewo w kierunku stopniowego horyzontu, sufit przesłaniał kolejne łuki sekcji; zatrzymała wzrok na śluzie sekcji otwierającej się po prawej stronie. Nie było tu nikogo i niczego oprócz załogi doku i ich suwnic, a także funkcjonariuszy służby bezpieczeństwa stacji i personelu stanowisk odprawy, ale te dwie ostatnie grupy znajdowały się w sporej odległości od miejsca postoju Norwegii. Nie dostrzegała miejscowych robotników, nie tutaj, nie w tej sytuacji. Po rozległym doku walały się śmieci papiery, części garderoby — świadczące o pośpiesznej ewakuacji. Warsztaty i biura dokowe świeciły pustkami; tak samo opustoszały i zaśmiecony był korytarz główny biegnący środkiem doku. W metalowych dźwigarach podtrzymujących sufit odbijał się echem głęboki bas Di Janza wydającego rozkazy żołnierzom otaczającym kordonem rejon, do którego wchodził Hansford.

Dokerzy Pell przybliżyli się. Signy obserwowała wszystko zagryzając nerwowo dolną wargę. Zerknęła w bok na podchodzącego do niej cywila. Był to młodzieniec o śniadej twarzy, z notesem w ręku, ubrany w elegancki niebieski kombinezon, prawdopodobnie urzędnik. Nadajnik w uchu informował ją na bieżąco o sytuacji na Hansfordzie; był to nieprzerwany potok złych wiadomości.

— Kim pan jest? — spytała.

— Nazywam się Damon Konstantin, kapitanie, jestem z Biura Radcy Prawnego.

Poświęciła mu jeszcze jedno spojrzenie. Jakiś Konstantin. To możliwe. Przed wypadkiem żony Angelo miał z nią dwóch chłopców.

— Radca Prawny — prychnęła.

— Jestem do usług, jeśli będzie pani czegoś potrzebowała… albo jeśli oni będą w potrzebie. Mam kontakt z centralą za pośrednictwem komunikatora.

Rozległ się huk. Hansford źle wszedł w dok i zsuwając się z metalicznym zgrzytem po stożku naprowadzającym, uderzył ze wstrząsem o chwytaki.

— Przycumować go i odsunąć się! — wrzasnął Di do dokerów; ten nie potrzebował komunikatora.

Graff kierował przebiegiem operacji z mostka dowodzenia Norwegii. Załoga Hansforda miała pozostać zamknięta na swym mostku i kierować wyładunkiem zdalnie. „Każ im wychodzić”, usłyszała w słuchawce rozkaz Graffa. „Wszelkie wrogie gesty pod adresem żołnierzy zostaną przywitane ogniem.”

Cumowanie dobiegło końca. Podjechał trap. — Odsunąć się! — zawył Di.

Dokerzy odskoczyli poza kordon żołnierzy; ci skierowali lufy na statek. Klapa śluzy powietrznej opadła, waląc z hukiem o rękaw zejściowy.

W chłód doku wytoczył się zaduch. Otworzyły się włazy wewnętrzne i żywa fala runęła przed siebie, tratując się nawzajem i przewracając. Ludzie wylewali się ze statku jak szaleni, z piskiem i wrzaskiem. Ostudziła ich dopiero salwa oddana ponad głowami. Zatrzymali się zdezorientowani.

— Spokój! — rozdarł się Di. — Siadać gdzie kto stoi i ręce na głowę. Niektórzy, ci najsłabsi, już siedzieli. Inni posłuchali i usiedli. Kilkoro było zbyt oszołomionych, by zrozumieć o co chodzi, ale i oni przystanęli. Fala znieruchomiała. Damon Konstantin stojący u boku Signy zaklął cicho i potrząsnął głową. Co tu mówić o prawie; pot wystąpił mu na czoło. Jego stacja stała w obliczu żywiołu… awaria systemów, śmierć Hansforda zwielokrotniona dziesięć tysięcy razy. Przy życiu pozostało stu, może stu pięćdziesięciu szczęśliwców kulących się teraz w doku przy suwnicy bramowej. Smród ze statku roprzestrzeniał się po dokach. Pracowały pompy tłoczące pod ciśnieniem świeże powietrze poprzez systemy Hansforda. Na statku było tysiąc osób.

— Będziemy musieli tam wejść — mruknęła Signy i na samą myśl o tym zrobiło jej się niedobrze.

Di zabierał uchodźców pojedynczo i przeprowadzał ich pod lufami karabinów do odgrodzonego kotarą miejsca, gdzie będą rozbierani do naga, przeszukani, wyszorowani i skierowani do rejestracji lub do punktu sanitarnego. Ta grupa nie miała żadnych bagaży ani dokumentów.

— Potrzebuję oddziału porządkowego w ubraniach do pracy w skażonym środowisku — powiedziała Signy do młodego Konstantina. — I noszy. Przygotujcie nam też miejsce na zwałkę śmieci. Będziemy wynosić trupy; to wszystko, co możemy zrobić. W miarę możliwości ustalcie ich tożsamość — odciski palców, fotografie, cokolwiek. Każdy trup, który wydostanie się stamtąd nie zidentyfikowany, może w przyszłości zaważyć na waszym bezpieczeństwie.

Konstantin wyglądał kiepsko. Miał dosyć. Niektórzy z jej żołnierzy też. Usiłowała zignorować protesty własnego żołądka.

Jeszcze kilku ocalałych dowlokło się do otwartego luku. Byli bardzo osłabieni, prawie niezdolni do zejścia po trapie. Garstka, żałosna garstka.

Do doku wchodziła Lila; zaczynała podchodzenie z paniką wśród załogi na pokładzie, głucha na instrukcje i groźby rajderów. Signy usłyszała meldujący o tym głos Graffa i włączyła mikrofon.

— Zatrzymać ich. Jeśli trzeba, odciąć im brzechwę. Mamy tu pełne ręce roboty. Przyślijcie mi skafander.

Wśród rozkładających się trupów znaleziono jeszcze siedemdziesięcioro ośmioro żywych. Reszta była sztywna i nie stwarzała już żadnego zagrożenia. Signy przeszła przez komorę odkażającą, zdjęła skafander i usiadła na gołej podłodze doku walcząc z podchodzącym do gardła żołądkiem. Cywilny robotnik pomocniczy wybrał zły moment na poczęstowanie jej kanapką. Odepchnęła jego rękę i napiła się miejscowej kawy ziołowej; wnętrzności Hansforda zostały oczyszczone, mogła wreszcie odetchnąć pełną piersią. Cały dok cuchnął teraz antyseptyczną mgiełką.

Stosy ciał w korytarzach statku, krew, trupy. Gdy otworzono ogień, zadziałały systemy awaryjnego zamykania luków. Niektóre ciała zostały przecięte na pół. Ci z żyjących, których stratowano w panice, mieli połamane kości. Uryna. Wymiociny. Krew. Jatka. Mieli obieg zamknięty, musieli tym oddychać. Ocalałym z Hansforda nie pozostało pod koniec nic prócz tlenu awaryjnego i to stało się prawdopodobnie przyczyną mordu. Większość z tych, co przeżyli, zabarykadowała się w pomieszczeniach, gdzie zachowało się powietrze mniej zanieczyszczone niż w źle wentylowanych ładowniach, w których stłoczono przeważającą część uchodźców.

— Komunikat od dowódcy stacji — powiedział jej do ucha komunikator. — Żąda niezwłocznego stawienia się kapitana w biurach zarządu stacji.

— Nie — odpowiedziała krótko.

Wynoszono trupy z Hansforda; ten widok przypominał trochę odprawianą taśmowo posługę religijną, trochę zadumy nad zmarłymi przed wyrzuceniem ich w kosmos. Pochwyceni przez studnię grawitacyjną Podspodzia podryfują w końcu w jego kierunku. Zastanowiła się przez moment, czy ciała płoną spadając poprzez atmosferę. Prawdopodobnie, pomyślała. Nie miała zbyt wiele do czynienia ze światami. Nie była pewna, czy ktokolwiek starał się to wyjaśnić.

Ludzie z Lili schodzili w lepszym stanie. Napierali i popychali się z początku, ale dali spokój, gdy ujrzeli przed sobą uzbrojonych żołnierzy. Konstantin pomógł rozładować sytuację, przemawiając przez przenośny megafon do przerażonych cywilów kategoriami mieszkańca stacji i rzucając im w twarze logiką mieszkańca tejże; mówił o groźbie zniszczenia kruchej równowagi, takie tam trucie o karności i zagrożeniu, którego musieli wysłuchiwać przez całe swe życie w zamknięciu.

Signy podźwignęła się podczas tej oracji na nogi i wciąż trzymając w ręku kubek z kawą patrzyła, jak procedury, które nakreśliła, zaczynają gładko funkcjonować, ci z dokumentami na jedną stronę, ci bez dokumentów na drugą, celem sfotografowania i identyfikacji na podstawie ustnego oświadczenia. Przystojny chłopak z Biura Radcy Prawnego dowiódł, że posiada i inne zalety — liczono się z jego zdaniem, jeśli chodziło o podejrzane dokumenty lub o uspokojenie zdezorientowanego personelu stacji.

— Gryf podchodzi do doku — poinformował ją głos Graffa. — Stacja mówi nam, że w związku z ofiarami na Hansfordzie chce z powrotem przejąć pięćset jednostek zarekwirowanych kwater.

— Nie ma mowy — powiedziała stanowczo. — Moje słowa uznania dla dowództwa stacji, ale nie ma mowy. Jaka sytuacja na Gryfie?

— Panika. Ostrzegliśmy ich.

— Gdzie się jeszcze rozklejają?

— Wszędzie panuje napięcie. Uważaj. Mogą coś wykręcić, każdy z nich. Maureen zgłaszała jeden zgon, zawał i jednego chorego. Kieruję ją jako następny. Dowódca stacji pyta, czy będziesz mogła być obecna za godzinę na naradzie. Podsłuchałem, że chłopcy z Kompanii żądają dopuszczenia ich do tego rejonu.

— Nie wpuszczać ich.

Dopiła kawę i przeszła wzdłuż lin na przód doku Gryfa, cała operacja przeniosła się tutaj, bo przy Hansfordzie nie było już czego pilnować. Odprawiani uchodźcy zachowywali się spokojnie. Zaaferowani byli lokalizowaniem przydzielonych im kwater i rozkoszowali się bezpiecznym środowiskiem stacji. Obok stała odziana w skafandry brygada gotowa do odholowania Hansforda; w tym doku mieli tylko cztery stanowiska cumownicze. Signy oceniła na oko miejsce, które przydzieliła im stacja pięć poziomów dwóch sekcji i dwa doki. Ciasno, ale wystarczy na jakiś czas. Baraki mogłyby częściowo rozwiązać problem… chwilowo. Niedługo będzie jeszcze ciaśniej. O luksusach nie ma mowy.

Nie byli jedynymi przybywającymi tu uchodźcami; byli tylko pierwsi. Ale nie puszczała pary z ust.

Spokój przerwała Dina; podczas rewizji przyłapano człowieka z bronią, potulnego baranka, który zmienił się w bestię, kiedy go aresztowano: dwóch zabitych na miejscu, a potem spazmujący, histeryzujący pasażerowie. Signy przyglądała się incydentowi zwyczajnie zmęczona. Potrząsnęła w końcu głową i kazała pozbyć się ciał wraz z innymi; Konstantin zbliżył się do niej zły i z pretensjami. „Prawo wojenne”, warknęła kończąc dyskusję i oddaliła się.

Sita, Peria, Mała Niedźwiedzica, Winifreda. Weszły z rozdzierającą powolnością, wyładowały uchodźców i ich dobytek i odprawa posuwała się krok za krokiem dalej.

Signy opuściła dok, wróciła na pokład Norwegii i wzięła kąpiel. Szorowała całe ciało trzy razy, zanim zaczęła czuć, że spłukała z siebie cały ten smród i widoki, jakich była świadkiem.

Stacja weszła w dzień przestępny; skargi i żądania ucichły przynajmniej na kilka godzin.

A jeśli nawet jakieś się zdarzały, przestępnodniowe dowództwo Norwegii oddalało je wszystkie.

Na noc miała rozrywkę, swego rodzaju towarzystwo, pożegnanie. Był jeszcze jednym ocalonym z Russella i Marinera… nie nadawał się do przewożenia na innych statkach. Rozerwaliby go na strzępy. Wiedział o tym i godził się z tym. Załóg też nie był pewien i rozumiał swoją sytuację.

— Tutaj wysiadasz — oznajmiła patrząc na leżącego obok niej mężczyznę. Jego nazwisko nie miało znaczenia. Pomieszało się jej w pamięci z innymi i czasami myliła się zwracając się do niego, kiedy już zasypiała. Nie zareagował. Zamrugał tylko oczyma, co było znakiem, że przyjął wyrok do wiadomości. Ta twarz, może jej niewinność — było to coś, co ją intrygowało. Zawsze intrygowały ją kontrasty. I piękno. — Masz szczęście powiedziała. Zareagował tak samo, jak reagował na większość rzeczy. Po prostu patrzył, obojętny i piękny; na Russellu grzebali w jego umyśle. Czasami rodziła się w niej podłość, potrzeba zadawania ran… niepełnego morderstwa, wymazywania w ten sposób większych. Stosowania małej przemocy, zapomnienia o horrorze rozgrywającym się na zewnątrz. Sypiała czasami z Graffem i z Di, z każdym, kto jej się spodobał. Nigdy nie pokazywała się z innej strony tym, których ceniła, przyjaciołom, załodze. Tylko czasami zdarzały się podróże takie jak ta, kiedy popadała w ponury nastrój. Powszechna choroba wśród dysponującej władzą absolutną kadry oficerskiej Floty, w zamkniętych światach statków, bez możliwości wyładowania się. — Co ty na to? — spytała; nie miał zdania i może dzięki temu ocalał.

Norwegia pozostała. Była ostatnim statkiem przycumowanym w rejonie kwarantanny; jej żołnierze pełnili służbę w doku. Stała tam w powodzi świateł nad powoli poruszającymi się linami, w towarzystwie karabinów.



3


PELL: 2p/5/52

Za wiele wrażeń, stanowczo za wiele. Damon Konstantin wziął kubek kawy od jednego z robotników pomocniczych przechodzącego obok biurka i oparłszy się ręką o blat wyjrzał na doki przecierając szczypiące oczy. Kawa zalatywała środkami dezynfekcyjnymi, śmierdziało tu nimi wszystko, nawet skóra była nimi przesiąknięta. Żołnierze trwali na posterunkach strzegąc tego małego wycinka doku. Kogoś zasztyletowano w baraku A. Nikt nie potrafił wyjaśnić, skąd wzięło się narzędzie zbrodni. Domyślano się, że nóż pochodził z kuchni którejś z opuszczonych jadłodajni dokowych; ktoś nie zdający sobie sprawy z powagi sytuacji beztrosko pozostawił sztućce na wierzchu. Konstantin czuł się skonany. Nie miał żadnych poszlak; policja stacji nie potrafiła znaleźć zabójcy w szeregach uchodźców wychodzących wciąż noga za nogą, nieprzerwanym szeregiem, z doków do punktu kwaterunkowego.

Poczuł, że ktoś dotyka jego ramienia. Odwrócił głowę na obolałej szyi i mrugając powiekami spojrzał na swego brata. Emilio siedział na wolnym fotelu obok, nie zdejmując ręki z jego ramienia. Starszy brat. Emilio wchodził w skład Sztabu Centralnego dnia przestępnego. Teraz jest dzień przestępny, uświadomił sobie otumaniony ze zmęczenia Damon. Światy czuwania-snu, w których obaj rzadko spotykali się na służbie, pomieszały się.

— Idź do domu — powiedział łagodnie Emilio. — Jeśli któryś z nas musi tutaj być, to teraz na mnie kolej. Obiecałem Elen, że przyślę cię do domu. Była zdenerwowana.

— Tak, tak — zgodził się, ale nie mógł się ruszyć z miejsca; brakło mu woli i energii.

Ręka Emilia zesztywniała i zsunęła się z jego ramienia.

— Oglądałem wszystko na monitorach — dodał Emilio. Wiem, co tutaj mamy.

Damon zacisnął usta czując nagły przypływ nudności i patrzył wprost przed siebie, nie na uchodźców, w przyszłość, na rozkład wszystkiego co stabilne i pewne w ich życiu. Pell. Ich Pell, jego i Eleny, jego i Emilia. Flota sama dała sobie prawo ingerencji i nie mogli zrobić nic, żeby temu zapobiec, bo uchodźcy napływali zbyt szybko, a oni nie mieli gotowych alternatyw.

— Widziałem, jak strzelano do ludzi — powiedział. — Nie zrobiłem nic, żeby temu zapobiec. Nie mogłem. Nie mogłem walczyć z wojskiem. Różnica zdań… mogłaby doprowadzić do rozruchów. Objęłaby nas wszystkich. — Ale oni strzelali do ludzi tylko za to, że ci wyłamywali się z szeregu.

— Damon, idź już stąd. Teraz to moje zmartwienie. Coś wymyślimy.

— Nie mamy żadnego wyjścia. Pozostają tylko agenci ~Kompanii; a ich nie ma sensu w to mieszać.

— Poradzimy sobie — powiedział Emilio. — Istnieją pewne granice. Nawet Flota to rozumie. Nie mogą przetrwać narażając Pell. Cokolwiek jeszcze zrobią, nie wystawią nas na niebezpieczeństwo.

— Zrobią to — rzekł Damon skupiając wzrok na szeregach przeciągających przez doki, a potem zerkając na brata, na twarz, która była jego własnym odbiciem starszym o pięć lat. My tego chyba nigdy nie przetrawimy.

— No, a przecież kiedy zamknęli Tylne Gwiazdy, poradziliśmy sobie.

— Dwie stacje… dotarło do nas sześć tysięcy ludzi z… pięćdziesięciu, sześciedziesięciu tysięcy?

— Przypuszczam, że reszta wpadła w ręce Unii — mruknął Emilio. — Albo zginęła wraz z Marinerem; nie da się określić liczby ofiar. A może część wydostała się na innych frachtowcach i poleciała gdzieś indziej. — Opadł na oparcie fotela i twarz mu sposępniała. — Ojciec chyba śpi. Mam nadzieję, że matka też. Idąc tutaj wstąpiłem do ich apartamentu. Ojciec twierdzi, że twoja zgoda na przyjście tutaj była szaleństwem; powiedziałem, że ja też oszalałem i że potrafię prawdopodobnie uporządkować to, z czym ty sobie nie poradziłeś. Nic nie odpowiedział. Ale był zaniepokojony. No, wracaj do Eleny. Pracowała po drugiej stronie tego bałaganu, załatwiając dokumenty uciekającym kupcom. Zadawała prywatne pytania. Damom uważam, że powinieneś pójść do domu.

— Estelle. — Nagle zrozumiał. — Rozpytuje o nią.

— Poszła do domu. Była zmęczona albo zdenerwowana; nie wiem. Powiedziała jedynie, że chce, byś wrócił do domu, jak tylko będziesz mógł.

— Coś się szykuje.

Podźwignął się z fotela, zgarnął papiery, uświadomił sobie, co robi, podsunął je do Emilia i mijając posterunek wartowniczy wyszedł w pośpiechu w chaos panujący w doku po drugiej stronie przejścia oddzielającego resztę stacji od strefy kwarantanny. Miejscowa siła robocza, porośnięte futrem płochliwe istoty wyglądające jeszcze bardziej obco w maskach do oddychania, które nosiły przebywając poza swymi tunelami konserwacyjnymi, czmychały mu spod nóg; w szalonym pośpiechu przenosiły ekwipunek, towary i dobytek… popiskiwały i pokrzykiwały na siebie w obłędnym kontrapunkcie z rozkazami wydawanymi przez nadzorujących je ludzi.

Wjechał windą na zielony i ruszył korytarzem w kierunku swojej kwatery. Nawet ten korytarz zawalony był dobytkiem wykwaterowanych, popakowanym w pudła, a między nimi drzemał na swym posterunku strażnik z ochrony. Wszyscy pracowali już po godzinach, zwłaszcza służba bezpieczeństwa. Damon minął strażnika odwracając wzrok od tego jawnego aktu zaniedbywania obowiązków służbowych i podszedł do drzwi mieszkania.

Otworzył je wystukując szyfr na klawiaturze i z ulgą stwierdził, że światło jest zapalone, a z kuchni dochodzi znajomy klekot plastykowych naczyń.

— Elaine?

Wszedł do środka. Wpatrywała się w piecyk odwrócona do niego plecami. Nie obejrzała się. Przystanął przeczuwając nieszczęście.

Programator czasu wyłączył się. Wyjęła talerz z piecyka, postawiła na blacie, odwróciła się i spojrzała na niego siląc się na spokój. Czekał pragnąc jej, a po chwili podszedł i wziął ją w ramiona.

Westchnęła krótko.

— Nie żyją — powiedziała. W chwilę później znowu westchnęła i wyrzuciła z siebie: — Rozerwało ich razem z Marinerem. Estelle zginęła, a z nią wszyscy… Niemożliwe, żeby ktoś ocalał. Sita wszystko widziała; nie mogli wyjść z doku… wszyscy ci ludzie starali się dostać na pokład. Wybuchł pożar. I część stacji wyleciała w przestrzeń, to wszystko. Eksplodowała, zerwało jej osłonę dziobową.

Pięćdziesiąt sześć osób. Ojciec, matka, kuzyni, dalsi krewni. Estelle, Elaine. On, chociaż rozbity, miał swoich. Miał rodzinę. Jej bliscy nie żyli.

Nie powiedziała nic więcej, ani słowa skargi po takiej stracie, ani ulgi, że ją to ominęło, bo nie poleciała w ten kurs. Westchnęła jeszcze kilka razy, przytuliła się do niego i odwróciła, żeby włożyć drugi talerz do kuchenki mikrofalowej. Oczy miała suche.

Usiadła, zaczęła jeść, wykonywała wszystkie normalne ruchy, jak zwykle. Zmusił się do przełknięcia swojego posiłku czując wciąż w ustach smak środków dezynfekcyjnych, godząc się z faktem, że ten odór przylgnął do niego na dobre. Udało mu się wreszcie napotkać jej spojrzenie. Było tak samo puste jak spojrzenie uchodźców. Nie wiedział, co powiedzieć. Wstał, obszedł stół dookoła i objął ją od tyłu.

Nakryła jego dłonie swoimi.

— Nic mi nie jest.

— Dlaczego mnie nie wezwałaś?

Puściła jego ręce, wstała i dotknęła znużonym gestem jego ramienia. Spojrzała mu nagle prosto w oczy z tym samym ponurym znużeniem.

— Ocalało jedno z nas — powiedziała.

Zdezorientowany zamrugał powiekami i dopiero po chwili dotarło do niego, że chodzi jej o Quenów, ludzi z Estelle. Mieszkańcy stacji mieli dom, a kupcy nazwisko. Ona nazywała się Quen; znaczyło to coś, czego nie potrafił nadal zrozumieć, chociaż byli już ze sobą od kilku miesięcy. Zemsta była chlebem powszednim kupców; wiedział, że… wśród ludzi, którzy nazwisko traktują jak własność, tak samo traktuje się i reputację.

— Chcę mieć dziecko — powiedziała.

Gapił się na nią oniemiały, zaskoczony wyrazem jej oczu. Kochał ją. Od czterech miesięcy próbowała żyć na stacji. Po raz pierwszy, od kiedy byli razem, nie pożądał jej, nie potrafił, widząc wyraz jej oczu i świadom jej osobistych powodów do zemsty. Nic nie odpowiedział. Postanowili zgodnie, że nie będą mieli dzieci, dopóki Elaine nie upewni się do końca, że tu wytrzyma. To, co mu teraz proponowała, mogło oznaczać tę zgodę. Ale mogło też oznaczać coś innego. Nie pora była teraz, żeby o tym rozmawiać, nie teraz, przy otaczającym ich zewsząd szaleństwie. Przyciągnął ją po prostu do siebie, powiódł do sypialni i tulił przez długie, mroczne godziny. Niczego nie żądała, a on nie zadawał żadnych pytań.


— Nie — powiedział mężczyzna siedzący przy biurku w punkcie ewidencyjnym, tym razem nawet nie spoglądając na wydruk; a po chwili, kierowany zwykłym ludzkim odruchem, dodał: — Poczekaj. Poszukam jeszcze. Może przekręcili coś w pisowni.

Vasilly Kressich czekał nieprzytomny z niepokoju; desperacja emanowała z tej ostatniej, zagubionej grupki uchodźców, która ociągała się z odejściem od punktów ewidencyjnych rozmieszczonych na terenie doku. Rodziny i części rodzin, które poszukiwały krewnych, które czekały na wiadomości o swych bliskich. Na ławkach obok biurka siedziało ich dwadzieścioro siedmioro, łącznie z dziećmi; on je liczył. Przeczekali tak już przy tym biurku przejście z dnia głównego na dzień przestępny i kolejną zmianę dyżurnych, którzy stanowili dla nich jedyne ludzkie przedłużenie stacji, a z komputera nie wychodziło nic ponad to, co już wiedzieli.

Czekał. Dyżurny raz po raz naciskał klawisze terminala. I nic; ze spojrzenia, z jakim ten człowiek zwrócił się do niego, domyślił się, że wszystko na próżno. Nagle zrobiło mu się żal i dyżurnego, który musiał siedzieć tutaj otoczony przez zrozpaczonych ludzi i uzbrojonych strażników kręcących się na wszelki wypadek w pobliżu punktu, i stwarzać pozory, chociaż wiedział, że nie ma żadnej nadziei. Kressich znowu przysiadł obok rodziny, która zgubiła w zamieszaniu syna.

Typowy przypadek. Wsiadali na pokład w panice; strażnicy bardziej zaabsorbowani byli zapewnianiem miejsca na statku sobie niż utrzymywaniem porządku i ułatwianiem dostania się tam innym. Do doków wlał się cały tłum, na pokład wpychali się ludzie nie mający przepustek wydanych tym najważniejszym osobom z personelu stacji, które miały być ewakuowane w pierwszej kolejności. Przerażeni strażnicy otworzyli ogień, nie bacząc czy strzelają do wichrzycieli, czy do legalnych pasażerów. Stacja Russella zginęła pośród rozruchów. Tych, którzy znajdowali się w trakcie załadunku, wepchnięto wreszcie na pokład najbliższego statku i zamknięto hermetyczne drzwi, gdy tylko liczniki osiągnęły stan odpowiadający znamionowej ładowności. Jen i Romy powinni wejść na pokład przed nim. On został jeszcze, usiłując utrzymać porządek na przydzielonym mu odcinku. Większość statków zdążyła zamknąć luki na czas. To Hansjorda tłum otworzył na oścież, to na Hansfordzie zabrakło leków,. to tam ścisk panował taki, że systemy nie wytrzymały i wszystko zostało zdemolowane, a oszalała z przerażenia tłuszcza wznieciła rozruchy. Na Gryfie też nie było wesoło; dostał się na pokład przed główną falą, którą strażnicy musieli odciąć. Wierzył, że Jen i Romy’emu udało się wsiąść na Lilę. Znajdowali się na liście pasażerów Lili, a przynajmniej na tym wydruku, który w panującym zamieszaniu otrzymali wreszcie po lunchu.

Ale żadne z nich nie wysiadło na Pell; nie zeszli ze statku. Żadna z osób w stanie na tyle krytycznym, żeby zakwalifikować się do umieszczenia w szpitalu stacji nie odpowiadała ich rysopisom. Mallory też ich raczej nie zwerbowała: Jen nie posiadała umiejętności, jakich potrzebowałaby Mallory, a Romy… gdzieś w rejestrach był błąd. Wierzył liście pasażerów, musiał jej wierzyć, bo było ich zbyt wielu, aby komunikator statku mógł o każdym z osobna przekazywać bezpośrednie informacje. Podróż przebiegała w milczeniu. Jen i Romy nie wysiedli z Lili. Nigdy ich tam nie było.

— Źle zrobili wyrzucając ich w kosmos — jęknęła siedząca obok kobieta. — Nawet ich nie zidentyfikowali. Nie ma go. Nie ma. Musiał być na Hansfordzie.

Przy biurku stał kolejny mężczyzna, usiłujący coś wyjaśnić, upierający się, że wykaz cywilów zwerbowanych przez Mallory jest fałszywy; i dyżurny cierpliwie prowadził dalsze poszukiwania porównując rysopisy, ponownie bez skutku.

— On tam był! — krzyknął mężczyzna do operatora. — Był na liście, nie wysiadł, a był tam.

Mężczyzna płakał. Kressich siedział otępiały.

Na Gryfie odczytano listę pasażerów i poproszono o dokumenty tożsamości. Niewielu je miało. Wywoływani mogli odpowiadać na nazwiska, które wcale nie musiały być właściwe. Niektórzy odpowiadali za dwóch, żeby wyłudzić większe racje. Zaniepokoił się wtedy, opanował go głęboki, obezwładniający strach; ale przecież wiele osób znalazło się na niewłaściwych statkach. Był pewien, że znajdowali się na pokładzie.

O ile nie zaczęli się niepokoić i nie zeszli ze statku, żeby go szukać. O ile nie zrobili czegoś beznadziejnie straszliwie głupiego ze strachu, z miłości.

Łzy zaczęły płynąć mu po twarzy. To nie tacy jak Jen i Romy zdołali się dostać na Hansforda, nie tacy zdołali przedrzeć się przez ludzi uzbrojonych w pistolety, noże i kawałki rur. Nie rozpoznał ich wśród zmarłych z tego statku. Zostali raczej na Stacji Russella, gdzie obecnie rządziła Unia. On znalazł się tutaj, a drogi powrotu nie było.

Wstał w końcu, pogodzony z losem. Był pierwszym, który zrezygnował. Udał się do kwatery, którą mu przydzielono, do baraków dla pojedynczych osób, wśród których było wielu młodych i prawdopodobnie wielu podszywających się pod techników lub członków personelu. Znalazł wolną pryczę i odebrał od nadzorcy przydział, który rozdawano wszystkim. Wykąpał się po raz drugi… wrócił na swoje miejsce między rzędami śpiących, wyczerpanych ludzi i położył się.

Więźniów, którzy stali w hierarchii stacji wystarczająco wysoko, by być cennymi i przydatnymi, czekało wymazanie pamięci. Jen, pomyślał och, Jen, i ich syn, żeby tylko żył… wychowywany przez cień Jen, która myślała prawomyślnie i ze wszystkim się zgadzała, i której grozi teraz przystosowanie, bo jest jego żoną. Nie było nawet pewności, że pozwoliliby jej zatrzymać Romy’ego. Istniały przecież ochronki państwowe, które wychowywały żołnierzy i robotników dla potrzeb Unii.

Pomyślał o samobójstwie. Niektórzy woleli je od wsiadania na statki, które miały ich zabrać do jakiegoś nieznanego miejsca, na obcą stację. Takie rozwiązanie mu nie odpowiadało. Leżał nieruchomo w półmroku, wpatrzony w metalowy strop i nie poddawał się, jak dotąd się nie poddawał, w kwiecie wieku, samotny i całkowicie wypalony.



4


PELL: 3/5/52

Nerwowa atmosfera zapanowała z nadejściem dnia głównego; pierwsza ospała przepychanka uchodźców do awaryjnych kuchni polowych ustawionych w doku, pierwsze nieśmiałe podejścia tych z dokumentami i tych bez do rozmów z przedstawicielami stacji w celu ustalenia prawa pobytu, pierwsze przebudzenia w realiach kwarantanny.

— Powinniśmy odwołać ostatnią zmianę — powiedział Graff przeglądając komunikaty, które nadeszły o świcie — dopóki jest jeszcze spokojnie.

— Moglibyśmy — powiedziała Signy — ale nie wolno nam ryzykować bezpieczeństwa Pell. Jeśli sami nie potrafią się z tym uporać, my będziemy musieli wkroczyć. Wywołaj radę stacji i powiedz im, że mogę się już z nimi spotkać. Pójdę do nich. To bezpieczniejsze niż ściąganie ich do doków.

— Poleć promem wzdłuż obrzeża — poradził Graff. Jego szeroka twarz ułożyła się z nawyku w wyraz zatroskania. — Ryzykujesz głową wychodząc na zewnątrz bez obstawy. Mniej się teraz kontrolują. Trzeba ich po tym wszystkim jakoś udobruchać.

Ta propozycja miała swoje dobre i złe strony. Rozważyła w myślach, jak takie asekuranctwo wypadłoby w oczach Pell i pokręciła głową. Wróciła do swojej kajuty i włożyła coś, co uchodziło za mundur, a przynajmniej miało ciemnoniebieski kolor. Zeszła ze statku w towarzystwie Di Janza i obstawy złożonej z sześciu uzbrojonych żołnierzy. Przemaszerowali przez dok do punktu kontrolnego rejonu kwarantanny, do drzwi korytarza obok ogromnych włazów międzysekcyjnych. Nikt nie próbował zbliżyć się do nich, chociaż niektórzy z mijanych ludzi sprawiali wrażenie, że mają taki zamiar. Rezygnowali jednak na widok żołnierzy pod bronią. Doszła nie zaczepiana do drzwi, przekroczyła je i wspięła się po pochylni do drugiego strzeżonego włazu. Tu też nikt nie zastąpił jej drogi i znalazła się w głównej części stacji.

Teraz pozostawało już tylko wsiąść do windy i pojechać o kilka poziomów wyżej, do sekcji administracyjnej, do górnego korytarza sektora niebieskiego. Była to raptowna zmiana otoczenia, wręcz przejście ze świata nagiej stali doków i ogołoconego rejonu kwarantanny do świata hallu kontrolowanego całkowicie przez służbę bezpieczeństwa stacji, do foyer o szklanych ścianach, wyłożonego tłumiącym dźwięki chodnikiem, gdzie dziwaczne drewniane rzeźby spoglądały na ich głupie miny gromadki olśnionych petentów. Sztuka. Signy gapiła się oszołomiona mrugając powiekami, zdezorientowana widokiem owych obiektów, które przypominały o luksusie i cywilizacji. Były to rzeczy zapomniane, przedmioty owiane legendą. Mieć tak czas i tworzyć coś, co nie ma żadnej innej funkcji poza istnieniem. Spędziła całe życie odizolowana od takich rzeczy, słysząc tylko, że gdzieś tam daleko cywilizacja istnieje i że w sekretnych sercach bogatych stacji zachowały się jej luksusowe wytwory.

Tylko, że z dziwacznych pękatych kul, spośród drewnianych arabesek nie patrzyły na nich twarze ludzkie, ale oblicza okrągłookie i niezwykłe: twarze tubylców z Podspodzia kunsztownie wyrzezane w drewnie. Ludzie użyliby do tego celu plastiku albo metalu. Te dzieła stworzyła kultura wyższa od ludzkiej: wyraźnie świadczyły o tym misternie tkane gobeliny, jasne, rozedrgane obcymi geometriami malowidła i freski pokrywające ściany, niezliczone arabeski, drewniane kule pełne twarzy o ogromnych oczach, twarzy, które powtarzały się na rzeźbionych meblach i nawet na drzwiach, wyzierały z guzowatych drobnych wypukłości, jak gdyby wszystkie te oczy miały przypominać ludziom, że Podspodzie jest zawsze z nimi.

Wszyscy byli pod wrażeniem. Di klął pod nosem, dopóki nie doszli do ostatnich drzwi. Oczekiwała ich tam grupka cywilów. Przepuścili przybyłych przodem i weszli za nimi do sali posiedzeń rady.

Tym razem patrzyły na nich ludzkie twarze: ludzie siedzieli w sześciu rzędach foteli wznoszących się schodkowo pod ścianami, oraz przy owalnym stole ustawionym pośrodku sali. Na pierwszy rzut oka ich twarze zadziwiająco przypominały oblicza z obcych rzeźb.

Siwowłosy mężczyzna siedzący u szczytu stołu wstał i wykonał gest zapraszający ich do sali, do której już weszli. Angelo Konstantin. Inni nie ruszyli się z miejsc.

Obok stołu rozstawiono sześć foteli nie stanowiących części stałego umeblowania; zajmowało je sześć osób, mężczyzn i kobiet, które, sądząc po ubiorze, nie należały do rady stacji, a nawet nie pochodziły z Pogranicza.

Ludzie Kompanii. Przez grzeczność dla rady Signy mogła odprawić żołnierzy do salki obok, zatrzeć nieco wrażenie, że przybyła tu rozmawiać z pozycji siły, dochodzić swoich racji pod groźbą użycia broni. Stała jednak niewzruszenie nie reagując na znaczące uśmiechy Konstantina.

— Powiem krótko — zagaiła. — Wasza strefa kwarantanny jest gotowa i funkcjonuje. Radzę dobrze jej pilnować. Ostrzegam was teraz, że inne frachtowce wykonały skok bez przyzwolenia i nie dołączyły do naszego konwoju. Jeśli macie trochę oleju w głowach, zastosujecie się do moich zaleceń i umieścicie na pokładzie każdego zbliżającego się kupca służbę bezpieczeństwa, zanim dopuścicie go w pobliże stacji. Mieliście tutaj próbkę tego, co wydarzyło się na Russellu. Wkrótce stąd odlatuję; to teraz wasze zmartwienie.

Po sali rozszedł się alarmistyczny pomruk. Wstał jeden z ludzi Kompanii.

— Przyjmuje pani bardzo arbitralną postawę, kapitanie Mallory. Czy takie tu panują zwyczaje?

— Zwyczaj panuje tu taki, sir, że ci, którzy znają sytuację, biorą się do roboty, a ci, którzy jej nie znają, słuchają i uczą się, albo przynajmniej nie przeszkadzają.

Pociągła twarz człowieka z Kompanii wyraźnie poczerwieniała.

— Wynika stąd, że zmuszeni jesteśmy znosić tego rodzaju zachowanie… chwilowo. Jest nam potrzebny transport do miejsca, które traktowane jest jako granica. Nasz wybór padł na Norwegię.

Żachnęła się, ale szybko nad sobą zapanowała.

— Nie, sir, nie jesteście do niczego zmuszeni, bo Norwegia nie zabiera cywilnych pasażerów i ja nikogo nie wezmę. Co do granicy, to przebiega ona zawsze tam, gdzie w danej chwili znajduje się Flota, a nikt oprócz statków wchodzących w jej skład nie wie, gdzie to jest. Żadne granice tu nie istnieją. Wynajmijcie sobie frachtowiec.

W sali zapadła martwa cisza.

— Nie chcę kapitanie, używać słowa sąd wojenny. Roześmiała się bezgłośnie.

— Jeżeli wy, ludzie Kompanii, chcecie odbyć wycieczkę po polu bitwy, to korci mnie, żeby was na nią zabrać. Być może wyszłoby to wam na dobre. Być może moglibyście otworzyć oczy Matce Ziemi; być może moglibyśmy dostać jeszcze kilka statków.

— Nie ma pani prawa wysuwać żądań i my nie przyjmujemy ich do wiadomości. Nie jesteśmy tu po to, by oglądać tylko to, co chce się nam pokazać. Obejrzymy sobie wszystko, kapitanie, czy to się pani podoba, czy nie.

Podparła się pod boki i zmierzyła ich wzrokiem. — Pana nazwisko, sir.

— Segust Ayres z Rady Bezpieczeństwa, Drugi Sekretarz. — Drugi Sekretarz. No dobrze, zobaczymy, do jakiego to kosmosu przybyliśmy. Żadnego bagażu oprócz ubrania na zmianę. Zrozumiano? Żadnych dupereli. Lecicie tam, gdzie udaje się Norwegia. Nie respektuję niczyich rozkazów poza wydawanymi przez Maziana.

— Kapitanie — zauważył Ayres — pani współpraca jest wysoce pożądana.

— Zadowolicie się tym, co uznam za stosowne wam pokazać, i ani kroku dalej.

Zapadła cisza. Po chwili z rzędów foteli dochodzić zaczął coraz głośniejszy pomruk. Twarz mężczyzny nazwiskiem Ayres jeszcze bardziej poczerwieniała, jego precyzyjna, dobitna wymowa, która instynktownie ją drażniła, powoli przestawała robić na niej wrażenie.

— Jest pani przedłużeniem Kompanii, kapitanie, i od niej otrzymała pani patent oficerski. Czyżby pani o tym zapomniała? — Jestem Trzecim Kapitanem we Flocie, panie Drugi Sekretarzu, przy czym jest to, w odróżnieniu od pańskiego tytułu, stopień wojskowy. No ale jeśli zamierza pan zabrać się z nami, radzę być gotowym w ciągu godziny.

— Nie, kapitanie — oznajmił stanowczo Ayres. — Skorzystamy z pani sugestii i zaokrętujemy się na frachtowiec. Przywiózł nas tutaj z Sol. Polecą tam, gdzie poprosimy.

— W granicach rozsądku, nie wątpię. — No i dobrze. Ten problem miała z głowy. Wyobrażała już sobie konsternację Maziana na widok takich gości. Spojrzała na stojącego za Ayresem Angelo Konstantina. — Zrobiłam już tutaj, co do mnie należało. Odlatuję. Wszelkie komunikaty będę przekazywała.

— Kapitanie. — Angelo Konstantin wyszedł zza stołu i zbliżył się do niej wyciągając rękę w niezwyczajnym geście kurtuazji, tym dziwniejszym, jeśli zważyć niedźwiedzią przysługę, jaką im wyrządziła podrzucając stacji uchodźców. Mocno uścisnęła oferowaną dłoń i napotkała jego zaniepokojony wzrok. Nie byli sobie obcy; spotkali się przed laty. Angelo Konstantin, Pogranicznik od sześciu pokoleń; podobny do młodego mężczyzny, który przyszedł pomóc w doku, ale tamten to już siódme pokolenie. Konstantinowie budowali Pell; byli naukowcami i górnikami, budowniczymi i dzierżawcami. Pomimo wszystkich różnic, jakie ich dzieliły, czuła więź z tym człowiekiem i jemu podobnymi. Człowiek tego pokroju, najlepszy z nich, dowodził Flotą.

— Powodzenia — powiedziała i odwróciła się dając znak Di i żołnierzom, żeby poszli za nią.

Wracała tą samą drogą, którą tu przyszła, przez organizującą się strefę Q, z powrotem do znajomych wnętrzy Norwegii, do przyjaciół, gdzie prawo było takim, jakim ona je ustanowiła i gdzie nic nie działo się bez jej wiedzy. Trzeba było rozpracować kilka ostatnich szczegółów, załatwić parę spraw, obdarzyć stację kilkoma pożegnalnymi prezentami; do tego wykorzysta owoce pracy jej własnej służby bezpieczeństwa — meldunki, zalecenia, no i pewnego człowieka oraz to, co było o nim w ocalałych raportach.

Potem postawiła Norwegię w stan gotowości, zawyła syrena i całe wojsko, którego zadaniem była ochrona Pell, wycofało się na statek i zostawiło stację samą sobie.

Przystąpiła do realizacji sekwencji kursów, które miała w głowie i które znał Graff, jej drugi oficer. To nie była jedyna akcja ewakuacyjna w toku; Stacja Pan-Paris znajdowała się pod kierownictwem Kreshova; Sung z Pacyfiku zarządzał Esperance. W tej chwili kolejne konwoje zbliżały się już ku Pell, a ona miała tylko przygotować grunt.

Nadciągał kryzys. Umierały inne stacje znajdujące się poza ich zasięgiem, którym nie można było w niczym pomóc. Ewakuowali, co mogli, zmuszając Unię, aby solidnie się napracowała nad zgarnianiem łupów. Ale w jej prywatnej ocenie sami byli skazani i obecny manewr był tym, z którego nie powróci większość z nich. Stanowili niedobitki Floty stające do walki z ogromną potęgą o niewyczerpalnych zasobach ludzkich, dysponującą sprawnym zaopatrzeniem, wszystkim, czego brak było im.

Po tak długich zmaganiach… jej pokolenie było ostatnim pokoleniem Floty, resztką dawnej potęgi Kompanii. Patrzyła, jak ginie; walczyła, aby utrzymać tych dwoje razem, Ziemię i Unię, przeszłość i przyszłość ludzkości. Wciąż jeszcze walczyła, tym co miała, choć nadzieja już zgasła. Czasami myślała nawet o dezercji z Floty, co uczyniło już kilka statków, i przejściu na stronę Unii. Ironią losu było, że Unia stała się w tej wojnie stroną prokosmiczną, a Kompania, która doprowadziła do jej powstania, stanęła po przeciwnej stronie barykady; ironią było to, że oni, którzy najbardziej wierzyli w Pogranicze, kończyli teraz walcząc przeciwko temu, czym się ono stawało, umierali za Kompanię, którą przestali już dawno cokolwiek obchodzić. Była rozgoryczona; dawno już przestała wyrażać się z umiarkowaniem we wszelkich dyskusjach o polityce Kompanii.

Kiedyś, wiele lat temu, inaczej patrzyła na te sprawy; dała się porwać marzeniu o starych statkach zwiadowczych, których potęga zachwycała ją jako osobę postronną; marzeniu, co przed laty przybrało kształt emblematu kapitana Kompanii. Ale już dawno temu zdała sobie sprawę, że nie będzie tutaj zwycięzców.

Być może, myślała, Angelo Konstantin wiedział to również. Być może odgadł jej myśli, odpowiedział na nie tym pożegnalnym gestem — ofiarował pomoc w obliczu nacisku ze strony Kompanii. Przez chwilę tak się wydawało. Może wiedziało o tym wielu mieszkańców stacji… ale po nich nie można się było aż tyle spodziewać.

Miała do przeprowadzenia trzy fortele, co zajmie trochę czasu; niewielką operację, a potem skok na spotkanie z Mazianem, na pewną randkę. Jeśli z wstępnej operacji ocaleje wystarczająca liczba ich statków. Jeśli Unia zareaguje tak, jak się tego spodziewają. To było czyste szaleństwo.

Flota decydowała się na nie osamotniona, bez wsparcia ze strony kupców czy mieszkańców stacji; już od lat działała w izolacji.



5


PELL: 5/5/52

Angelo Konstantin spojrzał przenikliwie znad biurka zawalonego zgłoszeniami i meldunkami wymagającymi niezwłocznego załatwienia.

— Unia? — spytał z przerażeniem.

— Więzień wojenny — bąknął agent służby bezpieczeństwa przestępujący przed biurkiem z nogi na nogę. — Ewakuowany wraz z innymi z Russella. Przekazany naszym służbom w tajemnicy przed innymi. Wzięty na pokład z kapsuły ratowniczej jakiegoś mniejszego statku. Jest operatorem komputera bojowego, siedział w więzieniu na Russellu. Przywiozła go Norwegia… nie wpuścili go między uchodźców. Zatłukliby go. Mallory dostarczyła jego akta z dopiskiem: „Teraz to wasz kłopot.” Jej własne słowa, sir.

Angelo otworzył akta, popatrzył na młodą twarz na fotografii, przejrzał kilka stron stenogramu przesłuchania, legitymację Unii i karteczkę z notatnika z podpisem „Mallory” i dopiskiem: „Młody i przerażony.”

Joshua Halbraight Talley. Operator komputera bojowego. Mała sonda floty Unii.

Miał na głowie pięćset pojedynczych osób i grup ludzi, którzy sądzili, że zezwoli im się na powrót do dotychczasowych miejsc zamieszkania; ostrzeżenia o napływie dalszych ewakuowanych w tajnych instrukcjach pozostawionych przez Mallory; zajmą prawdopodobnie co najmniej większą część sekcji pomarańczowej i żółtej i co pociągnie za sobą konieczność przeniesienia kolejnych biur; a do tego sześciu agentów Kompanii obstających przy żądaniu zabrania na Pogranicze, bo chcieli przyjrzeć się wojnie z bliska i ani jednego kupca, który zgodziłby się wziąć ich na pokład na podstawie pełnomocnictwa Kompanii. Po co mu jeszcze kłopoty z niższych poziomów.

Twarz tego chłopca nie dawała mu spokoju. Wrócił do niej, przekartkował ponownie zeznania i przeglądając je przypomniał sobie o czekającym wciąż szefie służby bezpieczeństwa.

— No i co z nim zrobiliście?

— Trzymamy go w areszcie. Pozostałe biura nie mogą dojść do porozumienia, co z nim począć.

Pell nigdy nie miała więźnia wojennego. Wojna nigdy tu nie dotarła. Angelo zamyślił się; ale nic sensownego nie przychodziło mu do głowy.

— Czy Biuro Radcy Prawnego wysuwało jakieś sugestie? — Poradzili mi, żebym tu się zgłosił po decyzję.

— Nie mamy warunków do utrzymania aresztu tego rodzaju. — Zgadza się, sir — przyznał szef służby bezpieczeństwa. Tam na dole był szpital. Nastawiony głównie na przeszkalanie, przeprowadzanie zabiegów przystosowywania… ale rzadko do nich dochodziło.

— Nie można go tam trzymać.

— Te celki nie są przystosowane do dłuższego przebywania, sir. Może zdołamy znaleźć coś odpowiedniejszego.

— Na razie mamy mnóstwo ludzi bez kwater. Jak im to wyjaśnimy?

— Możemy coś urządzić w samym areszcie. Usunąć ściankę działową; przynajmniej pomieszczenie będzie większe.

— Wstrzymajcie się. — Angelo przejechał dłonią po swych przerzedzonych włosach. — Zastanowię się nad tym jak tylko uporam się ze sprawami nie cierpiącymi zwłoki. Traktujcie go najlepiej jak możecie. Poproście niższe biura, żeby ruszyły trochę wyobraźnią i przekażcie mi ich zalecenia.

— Tak jest, sir. — Szef służby bezpieczeństwa wyszedł. Angelo odłożył sprawę na później. Teraz mieli poważniejsze kłopoty. Potrzebowali środków do wykarmienia dodatkowych gęb, musieli wygospodarować nowe kwatery i poradzić sobie z tym, co nadchodziło. Dysponowali towarami, których nagle nie było dokąd wywieźć; można je było spożytkować na Pell lub w bazie na Podspodziu i poza bazą, w kopalniach. Potrzebowali jednak innych zapasów i środków. Musieli się martwić o bilans ekonomiczny, o załamujące się rynki, o wartość każdej niepewnej waluty, dopóki mieli do czynienia z kupcami. Z ekonomii gwiezdnej Pell musiała przejść na samowyżywienie, samowystarczalność i być może stawić czoło innym zmianom.

Nie martwił go jeden zidentyfikowany więzień Unii, którego mieli w garści. W strefie kwarantanny znalazło się prawdopodobnie wielu Uniowców i sympatyków Unii, ludzi, dla których jakakolwiek zmiana będzie zmianą na lepsze. Niewielu uchodźców miało dokumenty, a i wśród tych, którzy je mieli, wykrywano takich, których wygląd i odciski palców nie zgadzały się z papierami, jakie przedstawiali.

— Potrzebne nam są podstawy do współdziałania z mieszkańcami strefy kwarantanny — powiedział na posiedzeniu rady tego popołudnia. — Będziemy musieli ustanowić jakieś władze po tamtej stronie linii, kogoś, kogo sami wybiorą, przeprowadzić jakiś rodzaj wyborów; i będziemy musieli radzić sobie ze skutkami ich decyzji.

Zgodzili się z nim w tej sprawie tak samo, jak i we wszystkich innych. Radców z ewakuowanych pomarańczowego i żółtego, z zielonego i białego, mających największy wpływ z mieszkańców stacji, interesowały tylko sprawy ich własnych wyborców. Sektor czerwony, nietknięty, stykający się z drugiej strony z żółtym, był zaniepokojony; pozostali zazdrościli mu. Skarg i protestów i plotek o plotkach było całe morze. Notował je wszystkie. Odbyła się debata. Doszli w końcu do nieuchronnego wniosku, że trzeba zmniejszyć obciążenie samej stacji.

— Nie autoryzujemy tutaj żadnych dalszych inwestycji budowlanych — wtrącił człowiek nazwiskiem Ayres podnosząc się z fotela.

Angelo patrzył na niego ośmielony niedawnym występem_ Signy Mallory, która wygarnęła, co myśli o Kompanii, i zrobiła to dobrze.

— Ja — powiedział Angelo — mam środki i będę inwestował.

Nastąpiło głosowanie. Przebiegało w jedyny rozsądny sposób, podczas gdy obserwatorzy z ramienia Kompanii siedzieli w bezsilnej złości, sprzeciwiający się temu, co zostało przegłosowane, ale ich weto ignorowano.

Ludzie Kompanii wcześnie opuścili posiedzenie. Służba bezpieczeństwa zameldowała później, że próbowali w dokach wynająć frachtowiec przepłacając złotem.

Nie licząc zwyczajnych, rozkładowych kursów do kopalni w obrębie systemu, w podróż nie wybierał się ani jeden frachtowiec, za żadną cenę. Usłyszawszy to Angelo nie zdziwił się zbytnio. Wiał zimny wiatr i Pell go czuła; czuł go każdy obdarzony instynktami zrodzonymi na Pograniczu.

W końcu wysłannicy Kompanii dali chyba za wygraną, a przynajmniej dwoje z nich, bo dwójka ta wynajęła statek wracający na Sol, ten sam, który ich tu przywiózł, mały i sfatygowany frachtowiec skokowy, pierwszy od prawie dekady statek kupiecki z oznaczeniem KZ dokujący przy Pell, wyruszający w drogę powrotną z ładunkiem osobliwości i artykułów delikatesowych z Podspodzia zakupionych tu za towary przywiezione z Ziemi, za które płacono wysokie ceny z uwagi na ich rzadkość. Czworo pozostałych przedstawicieli Kompanii podwyższyło swoje oferty i zaokrętowało się na frachtowiec na niegwarantowany rejs według marszruty własnej statku, z zamiarem odwiedzenia Vikinga i innych miejsc, które w tych niepewnych czasach pozostawały jeszcze bezpieczne. Zaakceptowali bez zastrzeżeń warunki kapitana kupieckiego statku nie różniące się w niczym od stawianych przez Mallory, i słono zapłacili za ten przywilej.



6


BAZA GŁÓWNA PODSPODZIA: 20/5/52

Gdy wylądował prom, na Podspodziu szalała burza, co nie było` niczym niezwykłym na świecie obfitującym w chmury, gdzie całą zimę północny kontynent spowijały zrodzone nad morzem opary, rzadko na tyle zimne, by przynieść mróz, nie dość ciepłe, by człowiek czuł się tu dobrze — przez całe posępne miesiące nie docierał tu promień słońca ani gwiazd. Wyładunek pasażerów na lądowisku odbywał się w zimnym, zacinającym deszczu. Procesja zmordowanych i złych ludzi z promu pokonywała z mozołem wzgórze, aby znaleźć schronienie w rozmaitych magazynach pośród stosów mat i zatęchłych worów z broszem i fiklami.

— Zwalać to tutaj na kupę! — krzyknął nadzorca widząc tłoczących się ludzi; zgiełk panował okropny; przekleństwa, łomot deszczu w nadmuchane kopuły, nieustające dudnienie pracujących kompresorów.

Zmachani przybysze ze stacji dali w końcu za wygraną i zaczęli robić, co im kazano. Byli to robotnicy budowlani i kilku techników, w większości młodzi, bez żadnego praktycznie bagażu, niejeden przestraszony swym pierwszym zetknięciem z kaprysami pogody. Urodzili się na stacji, przygniatały ich więc dodatkowe kilogramy nakładane przez grawitację Podspodzia, na grzmot pioruna i błyskawice przecinające ryczące niebiosa reagowali mrużeniem oczu i chowaniem głów w ramiona. Nici ze spania, dopóki nie zdołają wygospodarować sobie jakiegoś kąta; nie ma mowy o odpoczynku dla nikogo, tubylca czy człowieka, kto pracuje przy przenoszeniu artykułów żywnościowych przez wzgórze i ładowaniu ich na prom, ani dla brygad usiłujących uporać się z masami wody grożącymi zalaniem kopuł.

Jon Lukas przyglądał się temu przez chwilę z ponurą miną, a potem wrócił do kopuły głównej, gdzie mieściło się centrum operacyjne. Czekał ponad pół godziny, przechadzając się tam i z powrotem, zasłuchany w szum ulewy, w końcu naciągnął znowu skafander i nasunął maskę, zdecydowany pójść do promu. „Do widzenia, sir”, pożegnał go operator komunikatora wstając zza biurka. Kilka innych osób znajdujących się w pomieszczeniu przerwało pracę. Ściskał ręce wciąż nachmurzony, a potem wyszedł przez prowizoryczny luk i pokonawszy kilka drewnianych stopni stanął na ścieżce w potokach zimnego deszczu. Jasnożółty plastik nie krył wcale nadwagi pięćdziesięciolatka. Zawsze zdawał sobie sprawę ze swej tuszy i nienawidził jej, nienawidził brnąc po kostki w błocie i drżąc z zimna przenikającego nawet przez materiał skafandra i bieliznę. Ubrania przeciwdeszczowe i niezbędne aparaty do oddychania upodabniały wszystkich ludzi z bazy do żółtych potworów o rozmaitych przez ulewę konturach. Dołowcy przemykali obok niego nadzy i chyba sprawiało im to przyjemność. Brązowe futro pokrywające ich wrzecionowate kończyny i gibkie sylwetki było ciemne od wilgoci i przylegało do ciała; okrągłoocy z ustami ułożonymi wiecznie w zdziwione „O” obserwowali go i trajkotali między sobą w swoim języku; paplania w deszczu i nieustający bas pioruna. Szedł do lądowiska najkrótszą drogą; celowo nie wybrał szlaku wiodącego między kopułami magazynów i baraków ku przeciwległemu bokowi tego trójkąta. Tutaj nie było żadnego ruchu. Nie spotka tu nikogo. Z nikim nie będzie się musiał żegnać. Spojrzał na stojące w wodzie pola; w strugach deszczu majaczyły szarozielone krzaki i wstęgowate drzewa porastające wzgórza wokół bazy. Rzeka przybrała i wylała na przeciwległym brzegu, gdzie pomimo wszystkich wysiłków zmierzających do ich osuszenia, zaczynały tworzyć się bagna… znów wybuchnie epidemia wśród tubylczych robotników, jeżeli jacyś Dołowcy wymigali się od szczepienia. Baza na Podspodziu to nie był raj. Opuszczał ją bez żalu, zostawiając nowy personel i Dołowców samym sobie. Takie myśli rodziły gorycz.

— Sir.

Wśród plusku rozpryskiwanego błota gonił go drogą ostatni, pożegnalny kłopot. Bennett Jacint. Jon wykonał półobrót górną połową ciała, ale szedł dalej zmuszając mężczyznę do truchtania za sobą w śliskiej brei i deszczu.

— Przerwało groblę przy młynie — wysapał Jacint poprzez zawory i wentyle maski do oddychania. — Potrzebuję tam paru brygad ludzi z ciężkim sprzętem i workami piasku.

— To już nie moje zmartwienie — powiedział Jon. — Sam się tym zajmij. Od czego tu jesteś? Zapędź tam tych rozbałamuconych Dołowców. Zbierz z nich dodatkową brygadę albo czekaj na nowego nadzorcę, dobrze mówię? Możesz to wszystko wyjaśnić mojemu siostrzeńcowi.

— Gdzie oni są? — spytał Jacint.

Urodzony obstrukcjonista Bennett Jacint, zawsze z gotowymi obiekcjami, gdy szło o jakiekolwiek zmiany na lepsze. Niejeden protest zgłosił Jacint za jego plecami. Raz doprowadził do całkowitego wstrzymania pewnej inwestycji budowlanej i droga do szybów pozostała błotnistym traktem. Jon uśmiechnął się i wskazał za siebie na stojące w polu kopuły magazynów.

— Nie ma czasu.

— Twoje zmartwienie.

Bennett Jacint rzucił mu w twarz przekleństwo i chciał zacząć od początku, ale nagle zmienił zamiar i machnąwszy ręką puścił się pędem z powrotem w stronę młyna. Jon roześmiał się. Zamokną zapasy w młynie. No i dobrze. Niech Konstantin nad tym pogłówkuje.

Dotarł na szczyt wzgórza i zaczął schodzić zboczem do promu, który połyskując srebrzyście majaczył obco na stratowanej polance. Luk towarowy był opuszczony. Krzątali się przy nim w pocie czoła Dołowcy, a wśród nich kilku ludzi w żółtych skafandrach. Ścieżka, którą szedł, zbiegała się z błotnistym szlakiem rozdeptanym przez Dołowców. Zszedł na trawiaste pobocze, zaklął, gdy jakiś Dołowiec uginający się pod ciężarem ładunku zatoczył się na niego, i miał przynajmniej tę satysfakcję, że schodzili mu z drogi. Wkroczył w obręb kręgu lądowiska, pozdrowił lekkim skinieniem głowy nadzorcę człowieka i wspiął się po rampie załadowczej do mrocznego stalowego wnętrza. Tam, dygocząc z zimna, ściągnął z siebie skafander przeciwdeszczowy, ale został w masce. Kazał szefowi bandy Dołowców uprzątnąć błoto z podłogi, a sam ruszył przez ładownię do windy. Wjechał na górę i czystym, stalowym korytarzem dotarł do małej kabiny pasażerskiej z wyściełanymi siedzeniami.

Zastał tam Dołowców, dwóch robotników udających się na swą zmianę na stacji. Na jego widok speszyli się i przysunęli do siebie. Zamknął hermetyczne drzwi kajuty i włączył nawietrznik. Teraz mógł już zdjąć maskę, za to tamci musieli nałożyć swoje. Usiadł naprzeciw nich w pozbawionej okien kajucie i zapatrzył się przed siebie traktując ich jak powietrze. Śmierdziało mokrym Dołowcem. Żył z tym odorem trzy lata, żyła nim cała Pell, każdy kto miał czułe powonienię, ale najgorsza ze wszystkiego była baza na Podspodziu: ten pył z mielonych ziaren, te destylatornie i pakowalnie, ściany, błoto, gnój i dym z młynów, te wylewające się latryny, pokryte pianą doły kloaczne, leśna pleśń, która potrafiła zniszczyć maskę do oddychania i zabić człowieka zaskoczonego bez zapasowej — a do tego kierowanie pracą półgłupich Dołowców z ich religijnymi tabu i wiecznymi wymówkami. Był dumny ze swych osiągnięć, ze zwiększenia produkcji, podniesienia wydajności na przekór tym, którzy nie kiwnąwszy palcem w bucie twierdzili, że Dołowcy do Dołowcy i nie są w stanie zrozumieć, czym jest dyscyplina pracy. A oni rozumieli, i to jak, wręcz ustanawiali rekordy w produkcji.

Nikt mu za to nie podziękował. Stacja stanęła w obliczu kryzysu i projekt zagospodarowania Podspodzia, pałętający się od dekady po marginesach kolejnych sesji rady planowania, ruszył nagle z miejsca. Dzięki niemu zakłady produkcyjne otrzymają nowe urządzenia obsługiwane przez robotników, którym zaopatrzenie i dach nad głową zapewnił on, wykorzystując fundusze Spółki Lukasa i sprzęt Spółki Lukasa.

Przysłano tylko na dół dwoje Konstantinów do nadzorowania prac na tym etapie i nie usłyszał nawet dziękujemy, panie Lukas, czy dobra robota, Jon, dziękujemy ci, że zostawiłeś biura swojej spółki i odłożyłeś na bok własne sprawy, dziękujemy ci, że uporałeś się z robotą w trzy lata. Nadzorcami na Podspodziu mianowani zostali Emilio Konstantin i Miliko Dee; prosimy uporządkować swoje sprawy i najbliższym promem przylecieć na górę. Jego siostrzeniec Emilio. Młody Emilio miał kierować pracami budowlanymi. Konstantinowie pojawiali się zawsze w ostatniej fazie, zawsze wtedy, gdy dochodziło już do odcinania kuponów. Mieli demokrację w radzie, ale w urzędach stacji panowała dynastia. Zawsze Konstantinowie. Lukasowie przybyli na Pell tak samo wcześnie, tak samo zaangażowali się w jej budowę, na Gwiazdach Tylnych kierowali poważną spółką; ale Konstantinowie intrygowali i nie przepuścili okazji, żeby nie umocnić swojej pozycji. Teraz znowu — jego sprzęt, jego wkład pracy, a kiedy budowa dochodzi do etapu, który może wzbudzić zainteresowanie opinii publicznej, na pierwszy plan wysuwa się Konstantin. Emilio: syn jego siostry Alicji i Angela. Ludźmi można manipulować, jeśli wszędzie i zawsze słyszą tylko nazwisko Konstantin; Angelo był niezrównanym mistrzem tej taktyki.

Wypadałoby spotkać siostrzeńca i jego żonę, skoro już tu przybyli, zostać z nimi kilka dni, żeby wprowadzić ich w nowe obowiązki lub przynajmniej powiadomić o swym natychmiastowym odlocie promem, którym przybyli. Im też wypadałoby przyjść od razu do kopuł na oficjalne przywitanie, podkreślając w ten sposób jego autorytet w bazie — ale nie przyszli. Nie usłyszał nawet zdawkowego „cześć, wuju” przez komunikator, kiedy wylądowali. Nie był teraz w nastroju do świadczenia pustych uprzejmości, do stania na deszczu, ściskania rąk i wymiany grzecznościowych formułek z siostrzeńcem, z którym rzadko kiedy rozmawiał. Był przeciwny małżeństwu swej siostry; odradzał jej ten związek; i rzeczywiście, nie przybliżył się dzięki niemu do rodziny Konstantinów: przy nastawieniu Alicji małżeństwo okazało się raczej dezercją. Od tamtego czasu nie rozmawiali ze sobą, chyba że oficjalnie; a przez kilka ostatnich lat nawet i oficjalnie… jej obecność przygnębiała go. A chłopcy byli podobni do Angela, wypisz wymaluj Angelo, kiedy był młodszy; unikał ich podejrzewając, że mają nadzieję przejąć po nim Spółkę Lukasa… no, przynajmniej część jej udziałów, jako jego najbliżsi krewni. Perswadował Alicji, że to właśnie ta nadzieja kierowała Angelem, kiedy zwrócił na nią uwagę. Spółka Lukasa była wciąż najsilniejszą niezależną organizacją gospodarczą na Pell. Ale uniknął tej pułapki, zaskoczył ich przedstawiając swego spadkobiercę, kandydata nie po ich myśli, ale mimo wszystko człowieka z krwi i kości. Pracował przez te lata na Podspodziu kalkulując sobie z początku, że można będzie rozszerzyć na nie wpływy Spółki Lukasa poprzez prowadzenie prac budowlanych. Angelo zorientował się, co się święci i pokierował radą tak, żeby do tego nie dopuścić. Względy ekologiczne. Teraz czas na ostatnie posunięcie.

Odebrał list z poleceniem powrotu, zareagował na nie tak samo niespodziewanie, jak niespodziewanie je otrzymał, wyjeżdżał bez bagażu i fanfar, niczym jakiś złoczyńca wygnany w niełasce z domu. Może to i dziecinada, ale może zwróci uwagę rady… a jeśli całe zapasy zgromadzone w młynie zamokną w pierwszym dniu rządów Konstantina na Podspodziu, to tym lepiej. Niech na stacji odczują braki; niech Angelo wyjaśnia to radzie. Dojdzie do debaty, na której on będzie obecny i w której zabierze głos i… ach, nie mógł się doczekać tej chwili.

Zasłużył sobie na coś więcej.

Silniki wreszcie ożyły zwiastując rychły start. Wstał, znalazł w szafce butelkę i szklankę. Załoga promu pytała, czy nie życzy sobie czegoś, odpowiedział, że nic mu nie trzeba. Usiadł, zapiął pasy; prom zaczął się wznosić. Nalał sobie nie rozcieńczonego drinka przygotowując się psychicznie do lotu, którego zawsze nie znosił; sączył bursztynowy płyn drgający w szklance pod wpływem siły, z jaką napinał mięśnie ramienia i wibracji statku. Dołowcy siedzący naprzeciwko obejmowali się kurczowo i pojękiwali.



ARESZT NA PELL:


SEKTOR CZERWONY JEDEN:


20/5/52; GODZ. 0900

Więzień siedział nieruchomo przy stole w towarzystwie trzech innych mężczyzn i gapił się bezmyślnie na nadinspektora straży. Jego wzrok zdawał się błądzić gdzieś daleko. Damon odłożył znowu teczkę z aktami na stół i popatrzył badawczo na aresztanta, który robił, co mógł, żeby tylko na niego nie spojrzeć. Damon źle się czuł w roli prowadzącego przesłuchanie… to nie był kryminalista, z jakimi miał do czynienia jako pracownik biura Radcy Prawnego — jego twarz, twarz anioła z obrazka, była aż za doskonała, z blond włosami i oczyma przeszywającymi na wskroś. Piękny, to było najtrafniejsze określenie. Bez skazy. I to całkowicie niewinne spojrzenie. Nie złodziej, nie awanturnik; ale ten człowiek zabijałby… jeśli taki człowiek byłby zdolny do zabijania… z pobudek politycznych. Z obowiązku, bo on był Unią, a oni nie. Nienawiść nie wchodziła tu w grę. Niesamowicie było decydować o życiu lub śmierci takiego człowieka. To z kolei stwarzało możliwość dokonania wyboru j e m u, wyboru odwrotnego — nie z nienawiści, ale z obowiązku, bo on nie był Unią, a ten człowiek nią był.

Znajdujemy się w stanie wojny, pomyślał z przygnębieniem Damon. On tu przybył, a z nim przyszła wojna.

Twarz anioła.

— Nie sprawia ci kłopotu? — zwrócił się Damon do inspektora.

— Nie.

— Słyszałem, że dobry z niego gracz.

Obaj mrugnęli do siebie porozumiewawczo. W pomieszczeniach aresztu, jak na większości posterunków podczas dnia przestępnego, uprawiano nielegalne gry hazardowe. Damon uśmiechnął się widząc, że więzień przesuwa nieznacznie bladoniebieskie oczy i spogląda w jego stronę… ale spoważniał znowu, kiedy tamten nie zareagował.

— Nazywam się Damon Konstantin, panie Talley. Jestem z biura Radcy Prawnego stacji. Nie sprawił nam pan kłopotu i doceniamy to. Nie jesteśmy panu nieprzyjaźni; flotę Unii gościmy w naszych dokach równie chętnie, jak statki Kompanii… z zasady; ale z tego co słyszymy, nie traktujecie już stacji jako miejsc neutralnych, a w związku z tym zmianie ulec musi również nasze nastawienie. Po prostu nie możemy ryzykować uwalniając pana. Repatriacja… nie. Wydano nam inne instrukcje. Mamy na względzie nasze własne bezpieczeństwo. Pan to rozumie.

Żadnej reakcji.

— Pański obrońca twierdzi, że źle się pan czuje w tej ciasnej celi, nie nadającej się na miejsce długotrwałego odosobnienia. Że w strefie Q poruszają się swobodnie ludzie stanowiący dla tej stacji o wiele większe zagrożenie; że istnieje ogromna różnica pomiędzy sabotażystą a umundurowanym operatorem komputera bojowego, który miał pecha i został przechwycony przez przeciwnika. Ale mówiąc to wszystko nie zaleca jednak wypuszczenia pana poza strefę Q. Mamy pewną propozycję. Sfabrykujemy panu kartę identyfikacyjną, która pana ochroni, a jednocześnie pozwoli nam śledzić tam pańskie kroki. Nie podoba mi się ten pomysł, ale jest on chyba możliwy do wprowadzenia w życie.

— Co to jest strefa Q? — spytał Talley cichym, czujnym głosem, zwracając się do inspektora i swego obrońcy, starszego Jacoby’ego siedzącego u szczytu stołu. — O czym wy mówicie?

— To strefa kwarantanny. Odizolowana część stacji, którą wydzieliliśmy dla naszych uchodźców.

Oczy Talleya przesuwały się niespokojnie od jednego do drugiego.

— Nie. Nie. Nie chcę znaleźć się między nimi. Nigdy o to nie prosiłem. Nigdy.

Damon zmarszczył się z niezadowoleniem.

— Panie Talley, do stacji zbliża się następny konwój, kolejna grupa uchodźców. Jesteśmy w trakcie przygotowań do wmieszania pana w nią, ze sfałszowanymi dokumentami. Chcemy się pana stąd pozbyć. To nadal będzie rodzaj odosobnienia, ale o większej powierzchni, z miejscem do spacerowania, gdzie się panu podoba, do życia… takiego, jakim ono wygląda w strefie Q. Ta strefa zajmuje sporą część stacji. Można się po niej poruszać bez ograniczeń. Nie ma tam żadnych cel. Pan Jacoby ma rację: nie jest pan bardziej niebezpieczny od niejednego, który tam się znajduje. Powiedziałbym, że nawet mniej, bo przynajmniej wiemy, kim pan jest.

Talley posłał kolejne spojrzenie swemu obrońcy i potrząsnął błagalnie głową.

— Czy zdecydowanie odrzuca pan tę propozycję? — nalegał Damon zirytowany. Wszystkie rozwiązania i przygotowania wzięły w łeb. — Q nie jest więzieniem, czy to do pana dociera?

— Moja twarz… moja twarz jest tam znana. Mallory powiedziała…

Zamilkł. Patrząc na niego Damon dostrzegał gorączkowy niepokój. Twarz Talleya zraszał pot.

— Co powiedziała Mallory?

— Że jeśli będę sprawiał kłopoty… to przeniesie mnie na jakiś inny statek. Wydaje mi się, że wiem, o co wam chodzi: spodziewacie się, że jeśli są wśród nich ludzie Unii, to kiedy umieścicie mnie w waszej kwarantannie, skontaktują się ze mną. Mam rację? Ale ja nie pożyłbym tak długo. Są tam ludzie, którzy znają mnie z widzenia. Urzędnicy ze stacji. Policja. Tacy dostali miejsce na tych statkach, prawda? A oni mnie znają. Jeśli to zrobicie, będę martwy, nim minie godzina. Słyszałem, jak było na tych statkach.

— Mallory ci powiedziała?

— Mallory mi powiedziała.

— Z drugiej strony są tam i tacy — powiedział cierpko Damon — którym brutalnie udaremniono dostanie się na pokład któregoś ze statków Maziana, mieszkańcy stacji, którzy przysięgliby, że uczciwy człowiek nie mógł się stamtąd na nich wydostać. Ale jeśli się nie mylę, pan miał przyjemną podróż, nieprawdaż? Dobre wyżywienie i żadnych kłopotów z powietrzem? To stary antagonizm między kosmonautą a mieszkańcem stacji: pal sześć tych ze stacji; niech się duszą, byle mieć czyściutko na pokładzie. Ale pan podpadał pod inną kategorię. Pana potraktowano ze specjalnymi względami.

— To wcale nie było takie przyjemne, panie Konstantin.

— Ani o to nie prosiłeś, prawda?

— Nie — padła chrapliwa odpowiedź.

Damon pożałował nagle swego gadulstwa; przed chwilą powtórzył nie sprawdzoną plotkę szkalującą Flotę. Wstydził się roli, w jakiej go obsadzono. W jakiej znalazła się Pell. Wojna i więzień wojenny. Nie chciał brać w tym udziału.

— Odrzuca pan zatem naszą propozycję — powiedział. Ma pan do tego prawo. Nikt nie będzie pana zmuszał. Nie chcemy narażać pańskiego życia, a doszłoby do tego, jeśli sprawy wyglądają tak, jak je pan przedstawia. Co więc pan zamierza? Przypuszczam, że dalej grać w karzełki ze strażnikami. To bardzo mały areszt. Czy dali panu taśmy i odtwarzacz? Dostał je pan?

— Chciałbym… — Słowa wydostawały się z jego krtani z trudem, jakby miał za chwilę zwymiotować. — Chcę prosić o Przystosowanie.

Jacoby spuścił wzrok i potrząsnął głową. Damon siedział nieruchomo.

— Gdybym był przystosowany, mógłbym stąd wyjść — ciągnął więzień. — Robić coś wreszcie. To moja prośba. Więzień zawsze ma prawo o to poprosić, prawda?

— Wasza strona stosuje takie praktyki wobec więźniów odparł Damon. — My nie.

— Ale ja proszę. Zamknęliście mnie jak kryminalistę. Czy miałbym do tego prawo, gdybym kogoś zabił? Gdybym coś ukradł albo…

— Sądzę, że jeśli nadal pan nalega, to należy pana posłać na badania psychiatryczne.

— A czy nie przeprowadzają takich badań w ramach przygotowań do Przystosowania?

Damon spojrzał na Jacoby’ego.

— Jest coraz bardziej załamany — odezwał się Jacoby. Molestuje mnie raz po raz, żeby przedłożyć jego prośbę stacji, a ja tego nie robię.

— Nigdy nie orzekaliśmy zabiegu Przystosowania w stosunku do człowieka, któremu nie zostało udowodnione popełnienie przestępstwa.

— A czy kiedykolwiek — spytał więzień — mieliście tutaj człowieka, któremu tego nie udowodniono?

— Unia stosuje takie metody — wtrącił cicho nadzorca bez zmrużenia oka. — Te cele są małe, panie Konstantin.

— Nikt przy zdrowych zmysłach nie prosi o takie coś — powiedział Konstantin.

— A ja proszę — nalegał Talley. — Błagam was. Ja chcę stąd wyjść.

— To rozwiązałoby problem — mruknął Jacoby. — Chcę wiedzieć, dlaczego tak mu na tym zależy. — Bo chcę wyjść!

Damon zamarł. Talley łapał oddech opierając się o stół i dochodził pomału do siebie, chociaż bliski był płaczu. Przystosowanie nie było karą, nigdy go za taką nie uważano. Miało dwie zalety — zmieniało zachowanie u popędliwych i trochę zacierało pamięć u tych, którzy popadli w tarapaty. Tutaj chodziło o to drugie, domyślał się napotykając przygaszone oczy Talleya. Zrobiło mu się nagle żal tego człowieka; był przecież normalny, wyglądał na bardzo, bardzo normalnego. Na stacji panował kryzys. Spadały na nich, jedno za drugim, wydarzenia, w których jednostka mogła się zagubić, zostać zepchnięta na boczny tor. Cele w areszcie były pilnie potrzebne dla prawdziwych kryminalistów, spoza strefy Q, których mieli pod dostatkiem. Zdarzały się gorsze rzeczy niż Przystosowanie. Jedną z nich było zamknięcie na całe życie w pomieszczeniu bez okien o wymiarach dwa i pół na trzy metry.

— Wyciągnijcie z komputera formularze deklaracji — powiedział do inspektora, a ten wydał stosowne instrukcje przez komunikator. Jacoby wyraźnie się denerwował przekładając papiery i nie patrząc na nikogo. — Zamierzam — zwrócił się Damon do Talleya nie mogąc się oprzeć wrażeniu, że to tylko jakiś zły sen — zamierzam złożyć te formularze na pana ręce. Będzie pan mógł przestudiować wszystkie załączone do nich objaśnienia. Jeśli jutro nadal będzie pan obstawał przy swoim, podpisze je pan i zwróci nam. W takim wypadku chciałbym również otrzymać od pana pokwitowanie i wniosek o przeprowadzenie zabiegu napisane własnymi słowami, z zaznaczeniem, że jest to pańska inicjatywa i pański wybór, że nie cierpi pan na klaustrofobię ani na żadną inną chorobę. .

— Jestem operatorem komputera bojowego — wtrącił pogardliwie Talley. Nie było to najważniejsze stanowisko na statku. — …ani też nie działa pod przymusem. Czy nie ma pan krewnych, rodziny, kogoś, kto chciałby odwieść pana od tej decyzji, kiedy się o niej dowie?

W oczach Talleya pojawił się ledwo zauważalny błysk.

— Ma pan kogoś? — spytał Damon w nadziei, że znalazł jakiś punkt zaczepienia, jakiś powód do odmowy. — Kogo?

— Nie żyją — mruknął Talley.

— Jeśli pańska prośba jest reakcją na tę…

— Od dawna — uciął Talley.

Nic więcej nie powiedział.

Twarz anioła. Człowieczeństwo bez skazy. Fabryki ludzi? przyszło mu nagle do głowy. Produkowani taśmowo żołnierze Unii zawsze budzili w nim wstręt. Obudziło się w nim stare uprzedzenie.

— Nie przeczytałem w całości pańskich akt — przyznał. Studiowano je na innych szczeblach, a mnie powiadomiono tylko o najważniejszych ustaleniach. Czy ma pan rodzinę, panie Talley?

— Mam — wyszeptał Talley ledwo dosłyszalnie, ale wyzywającym tonem i zawstydził się brzmienia swego głosu.

— Miejsce urodzenia?

— Cyteen. — Ten sam cichy, matowy głos. — Wszystko to już wam mówiłem. Miałem rodziców. Ja się urodziłem, panie Konstantin. Czy to naprawdę ma coś do rzeczy?

— Przepraszam. Bardzo przepraszam. Chciałbym, aby zrozumiał pan jedno: klamka jeszcze nie zapadła. Może pan zmienić zdanie w każdej chwili, aż do momentu rozpoczęcia zabiegu. Wystarczy tylko powiedzieć: stop, nie chcę tego. Ale kiedy już zaczniemy, nie będzie odwrotu. Czy pan rozumie… nie będzie pan już w stanie się cofnąć. Czy widział pan ludzi przystosowanych?

— Wracają do zdrowia.

— Wracają do zdrowia. Będę czuwał nad tym przypadkiem, panie Talley… poruczniku Talley… na ile to będzie możliwe. Pan dopilnuje — zwrócił się do inspektora — aby na każdym etapie procesu każdy wysłany przez niego komunikat dotarł do mnie w trybie natychmiastowym, czy to będzie dzień, czy noc. Dopilnuje pan też, aby zrozumiał to również personel z dyżurnymi włącznie. Nie sądzę, aby nadużył zaufania. — Spojrzał na Jacoby’ego. — Czy jest pan usatysfakcjonowany potraktowaniem pańskiego klienta?

— Ma prawo robić to, co robi. Ja nie jestem tym zachwycony. Ale będę asystował przy zabiegu. Przyznaję, że to rozwiązuje wiele kwestii… że to być może najlepsze wyjście.

Przyszedł wydruk z komputera. Damon wręczył dokumenty do przejrzenia Jacoby’emu. Jacoby zaznaczył miejsce przeznaczone na złożenie podpisu i oddał papiery Talleyowi. Talley przycisnął je do piersi jak coś drogocennego.

— Panie Talley — powiedział Damon wstając i pomimo niechęci, jaką odczuwał do więźnia, wyciągając pod wpływem impulsu rękę. Młody operator komputera bojowego również podniósł się z miejsca i uścisnął dłoń Damona, a wyraz wdzięczności w jego zawilgotniałych nagle oczach anulował wszystkie pewniki. — Czy to możliwe — spytał Damon — czy istnieje taka możliwość, że dysponuje pan informacjami, które chce pan wymazać ze swojej pamięci? Że dlatego pan to robi? Ostrzegam pana, że najprawdopodobniej informacje takie zostaną ujawnione podczas zabiegu. A nas one nie interesują, rozumie pan? Nie interesują nas żadne tajemnice wojskowe.

Strzelał. Bardzo wątpił, aby było to prawdopodobne. To nie był wyższy rangą oficer, to nie był nikt jemu podobny, kto znałby szyfry komputera, kody dostępu, tego rodzaju tajne informacje, których nie wolno ujawnić nieprzyjacielowi. Nie stwierdzono czegoś podobnego w odniesieniu do tego człowieka… niczego, co by miało znaczenie, ani tutaj, ani na Russellu.

— Nie — powiedział Talley — ja nic nie wiem.

Damon zawahał się. Wciąż dręczyło go sumienie, miał ciągle nadzieję, że obrońca Talleya, jeśli nie ktoś inny, zaprotestuje, zadziała w sprawie Talleya energiczniej, wykorzystując wszelkie kruczki prawne. Ale to oznaczałoby dla niego więzienie; pozostawiłoby go… bez nadziei. Osadzali w areszcie wyjętych spod prawa ze strefy Q, ludzi o wiele bardziej niebezpiecznych; ludzi, którzy mogli go znać, jeśli wierzyć słowom Talleya. Przystosowanie zapewniłoby mu bezpieczeństwo, pozwoliło wydostać się stąd; dałoby mu szansę na podjęcie pracy, na wolność, na życie. Wśród ludzi normalnych nie znalazłby się taki, który dążyłby do zemsty na kimś, kto poddany został wymazaniu pamięci. I zabieg ten był humanitarny. Zawsze za taki go uważano.

— Talley… czy chcesz wnieść skargę przeciw Mallory lub załodze Norwegii?

— Nie.

— Jest tu obecny twój obrońca. Jeśli chcesz złożyć taką skargę, zostanie zaprotokołowana.

— Nie, nie chcę.

A więc i ten trik nie zadziałał. Nie będzie zwłoki ze względu na prowadzone śledztwo. Damon skinął głową i wyszedł z pomieszczenia z poczuciem skalania. W tym, co robił, było coś z morderstwa, coś z pomocy w samobójstwie.

Tego też mieli pod dostatkiem w strefie Q.



PELL: SEKTOR POMARAŃCZOWY DZIEWIĘĆ: 20/5/52; GODZ. 1900

Kressich wzdrygnął się i przymrużył oczy słysząc, jak coś wali się z łomotem w głębi korytarza, za hermetycznie zamkniętymi drzwiami. Usiłował nie okazywać strachu. Coś się paliło; dym docierał do nich kanałami wentylacyjnymi. To spotęgowało jeszcze przerażenie jego i pół setki ludzi stłoczonych w tej części korytarza. Tam, w dokach, nadal trwała wymiana ognia między policją a buntownikami. Natężenie walk słabło. Jego grupka składała się z niedobitków własnej policji Russella, garstki przedstawicieli elity stacji i zbieraniny młodych i starych… bronili korytarza przed bandami.

— Palimy się — mruknął ktoś niemal histerycznie.

— Stare szmaty czy coś w tym rodzaju — burknął Kressich.

Zamknij się, durniu, pomyślał. Brakowało im tylko paniki. W razie poważniejszego pożaru centrala stacji pozbyłaby się zagrożonego rejonu wysadzając go w powietrze… to oznaczałoby śmierć dla nich wszystkich. Nie przedstawiali sobą żadnej wartości dla Pell. Niektórzy z nich jeszcze niedawno strzelali tam, na zewnątrz do oddziałów policji Pell z broni zabranej zabitym policjantom. Wszystko zaczęło się na wieść o zbliżaniu się kolejnego konwoju, dalszych statków, na myśl o perspektywie upchnięcia następnej partii zdesperowanych uchodźców w tej ciasnocie, którą dysponowali; wszystko zaczęło się od pogłoski, że na to się właśnie zanosi… i od żądania przyspieszenia kontroli dokumentów; potem doszło do napadów na baraki, bandy odbierały dokumenty tym, którzy je posiadali.

Spalić wszystkie dowody tożsamości, podniósł się krzyk w strefie kwarantanny; ludzie rozumowali, że jeśli nikt nie będzie się mógł wylegitymować, to wszyscy zostaną przyjęci. Tych, którzy nie chcieli się pozbyć swoich dokumentów, bito i zabierano je siłą; przy okazji ograbiano ich też z wszystkiego, co przedstawiało jakąś wartość. Plądrowano baraki. Pozbawione przywódców bandy tworzyły się samorzutnie spośród młodych ogarniętych paniką chuliganów, którzy przybyli tu nielegalnie nie pokładach Gryfa i Hansforda.

Od jakiegoś czasu z doków nie docierały żadne odgłosy walk. Wentylatory przestały działać; zaczęło się psuć powietrze. Tych, którzy przeszli przez najgorsze podczas podróży ogarniała powoli panika; wielu płakało.

Potem lampy pojaśniały i przewodami wentylacyjnymi napłynął powiew chłodnego powietrza. Drzwi otworzyły się z cichym poszumem. Kressich podniósł się z podłogi i stanął oko w oko z policją stacji i lufami gotowych do strzału karabinów. Niektórzy członkowie jego grupy uzbrojeni byli w noże, kawałki rur, mebli, w co kto mógł. On nie miał nic… podniósł w górę drżące ręce.

— Nie — wykrztusił błagalnie. Nikt się nie poruszył, ani policjanci, ani jego ludzie. — Proszę. My nie braliśmy w tym udziału. My tylko broniliśmy przed nimi tej sekcji. Nikt… nikt z tu obecnych nie był w to zamieszany. Wszyscy byli ofiarami.

Dowódca oddziału policji o twarzy szarej ze zmęczenia, usmarowanej sadzą i krwią, wskazał trzymanym w dłoniach karabinem na ścianę.

— Macie się tam ustawić — wyjaśnił Kressich swoim towarzyszom niedoli, którzy poza byłymi policjantami nie zrozumieli, o co chodzi. — Rzućcie wszelką broń, jaką macie.

Stanęli posłusznie w szeregu tam gdzie im kazano, nawet starcy, chorzy i dwoje małych dzieci.

Kressich stwierdził, że drży na całym ciele, kiedy go obszukiwano, a potem pozostawiono opartego o ścianę korytarza. Policjanci szeptali tajemniczo między sobą. Jeden z nich chwycił go za ramię i odwrócił twarzą do siebie. Oficer z notatnikiem przechodził przed szeregiem zatrzymanych, żądając od każdego okazania dokumentów.

— Ukradli mi — powiedział Kressich. — Tak się właśnie zaczęło. Bandy zabierały wszystkim papiery i paliły je.

— Wiemy — powiedział oficer. Ty tu jesteś przywódcą? Jak się nazywasz i skąd pochodzisz?

— Vassily Kressich z Russella.

— Czy ktoś z tu obecnych go zna?

Kilku go znało.

— Był radcą na Stacji Russella — odezwał się młody mężczyzna. — Służyłem tam w służbie bezpieczeństwa.

— Nazwisko.

Młodzieniec podał je. Nino Coledy. Kressich starał się go sobie przypomnieć i nie mógł. Każdemu zadawano kolejno te same pytania mające na celu ustalenie tożsamości. Wzajemne potwierdzanie danych osobowych było tak samo mało wiarygodne jak oświadczenia tych, którzy je podawali. W korytarzu zjawił się człowiek z aparatem i sfotografował wszystkich stojących pod ścianą. Stali tam w chaosie trzasków i rozmów płynących z komunikatora.

— Możecie iść — powiedział dowódca oddziału policji i zaczęli wychodzić; ale kiedy Kressich go mijał, oficer schwycił go za ramię. — Vassily Kressich. Przekażę twoje nazwisko do sztabu.

Kressich nie był pewien czy to dobrze, czy źle; wszystko było nadzieją. Wszystko było lepsze od tego, co się działo tutaj, w strefie Q; stacja najwyraźniej pogubiła się i nie wiedziała, co z nimi począć ani jak się ich pozbyć.

Wszedł na dok wstrząśnięty widokiem zniszczeń, jakich tu dokonano, trupów leżących jeszcze we własnej krwi, nadal dymiących stosów łatwopalnych materiałów, zwalonych na kupy i przygotowanych do podpalenia pozostałości umeblowania i rzeczy osobistych personelu doków. Wszędzie kręcili się funkcjonariusze policji uzbrojeni nie w lekką broń, a w karabiny. Został w dokach trzymając się blisko policji, bo w obawie przed bandami terrorystów bał się wracać do korytarzy. Niemożliwe, żeby policja ujęła wszystkich. Za dużo ich było.

W końcu stacja zawiesiła stan wyjątkowy na czas posiłku i zaspokojenia pragnienia w pobliżu granicy sekcji, bo podczas zamieszek odcięto dopływ wody, a kuchnie zdemolowano w poszukiwaniu jakiejkolwiek broni. Zniszczono też komuniakator; nie było możliwości zameldowania o rozmiarach szkód, a prawdopodobieństwo, że brygady remontowe zechcą wejść do tego rejonu, było nikłe.

Siedział w zdemolowanym doku i jadł, co im dano, w towarzystwie innych grupek uchodźców, nie mających niczego więcej niż on. Ludzie spoglądali po sobie z przestrachem.

— Nie wydostaniemy się stąd — słyszał raz po raz. — Teraz już nas stąd nie wypuszczą.

Dochodziły jego uszu i pomruki innego rodzaju, rozpoznawał mężczyzn, o których wiedział, że byli członkami band buntowników. Słyszał już takie słowa w swoim baraku przed wybuchem buntu, ale wtedy nikt o tym nie zameldował. Nikt się nie odważył. Tamtych było zbyt wielu.

Byli wśród nich Uniowcy. Nabierał pewności, że to oni są prowodyrami. Tacy właśnie mieli największy powód, aby obawiać się ścisłej kontroli dokumentów. Wojna dotarła do Pell. Była już wśród nich, a oni, jak to mieszkańcy stacji, byli neutralni, bezbronni i przemykali się ostrożnie między tymi, którzy chcieli mordować… tylko że teraz nie chodziło już o starcie mieszkańców stacji ze statkami wojennymi, metalowej skorupy z metalową skorupą; niebezpieczeństwo było z nimi ramię w ramię, może to ten młody człowiek z obfitą kanapką, może ta młoda kobieta, która siedzi i ma nienawiść w oczach.

Przybył konwój bez eskorty żołnierzy. Załogi doków prowadziły wyładunek pod ochroną małej armii policji. Uchodźców przyjmowano i odprawiano najlepiej, jak to było możliwe, biorąc pod uwagę, że większość kwater została zdemolowana, a korytarze stały się niebezpieczną dżunglą. Nowo przybyli stali z bagażami w ręku i rozglądali się wokół siebie z przerażeniem w oczach. Do rana ich ograbią, pomyślał Kressich, albo i gorzej. Słyszał, jak otaczający go ludzie po prostu płaczą cicho z rozpaczy.

Nad ranem przybyła jeszcze jedna kilkusetosobowa grupa; a teraz wybuchła panika, bo wszyscy byli głodni i spragnieni, a żywność szła ze stacji głównej bardzo długo.

Obok niego przysiadł jakiś mężczyzna. Nino Coledy.

— Jest nas dwunastu — powiedział. — Moglibyśmy zaprowadzić tu jaki taki porządek; rozmawiałem z paroma ludźmi, którzy brali udział w zamieszkach. Nie ujawniamy ich nazwisk w zamian za współpracę. Mamy krzepę w ramionach… moglibyśmy zająć się tym bałaganem, przeprowadzić ludzi z powrotem do kwater. Mielibyśmy wtedy więcej jedzenia i wody tutaj. — Jacy my?

Na twarzy Coledy’ego malował się zapał.

— Pan był radcą. Pan staje na czele; pan przemawia. My pana ubezpieczamy. Karmimy tych ludzi. Urządzamy się tutaj. Stacja tego potrzebuje. Możemy na tym skorzystać.

Kressich zastanowił się nad propozycją. Równie dobrze mogliby ich za to zastrzelić. Był na to za stary. Potrzebny im był figurant. Banda policjantów potrzebowała cieszącej się poważaniem marionetki. Bał się też im odmówić.

— Pan tylko przemawia do tego tłumu — nalegał Coledy. — Dobrze — zgodził się, a potem głosem bardziej stanowczym, niż Coledy mógłby się spodziewać po starym, zmęczonym człowieku, dorzucił: — Ty zaczynaj zbierać swoich ludzi, a ja porozmawiam z policją.

Podszedł zdecydowanym krokiem do stanowisk policji.

— Przeprowadziliśmy wybory — powiedział. — Jestem Vassily Kressich, radca z czerwonego dwa, Stacja Russella. Wśród uchodźców jest kilku policjantów z naszej stacji. Jesteśmy gotowi wejść do korytarzy i zaprowadzić tam porządek… bez stosowania przemocy. W odróżnieniu od was znamy twarze. Jeśli porozumiecie się ze swoimi władzami zwierzchnimi i uzyskacie na to zgodę, możemy pomóc.

Nie bardzo wiedzieli jak zareagować. Wahali się nawet z zawiadomieniem przełożonych. W końcu zdecydował się na to kapitan policji. Kressich stał przy nim zdenerwowany.

Kapitan skinął wreszcie głową.

— Jeśli sytuacja wymknie się spod kontroli — powiedział będziemy strzelać bez ostrzeżenia do każdego. Ale nie zamierzamy tolerować żadnych zabójstw z waszej strony, radco Kressich; to nie jest licencja bez ograniczeń.

— Cierpliwości, sir — powiedział Kressich i oddalił się śmiertelnie zmęczony i przerażony.

Coledy czekał już na niego z kilkoma innymi przy wejściu do korytarza. Po chwili w ich kierunku zmierzali już następni, o jeszcze mniej pociągającej powierzchowności. Wzbudzali w nim lęk, a jednocześnie wolał mieć ich po swojej stronie. Nie obchodziło go w tej chwili nic z wyjątkiem przeżycia i znalezienia się na wozie, a nie pod nim. Patrzył, jak chodzą, bezceremonialnie popychając spokojnych ludzi i przyjmując w swe szeregi takich jak oni typów spod ciemnej gwiazdy. Wiedział już, co zrobił i przerażało go to. Nie odzywał się, bo zostałby wplątany w kolejny wybuch zamieszek, stałby się ich częścią, gdyby do tego doszło. Już by się o to postarali.

Pomagał korzystając ze swej pozycji i wieku oraz z faktu, że jego twarz była niektórym znana; wykrzykiwał rozkazy i ani się nie obejrzał, jak ludzie zaczęli zwracać się do niego z szacunkiem per „radco Kressich”. Wysłuchiwał ich żalów, obaw i pretensji, dopóki Coledy nie otoczył go strażą dla ochrony jego cennej osoby.

Nie minęła godzina, a w dokach panował już ład i porządek. „Zalegalizowane” bandy sprawowały kontrolę nad sytuacją, a porządni ludzie schodzili mu z drogi, gdziekolwiek się ruszył.



7


PELL: 22/5/52

Jon Lukas zasiadł w fotelu radcy, zajmowanym w zastępstwie przez ostatnie trzy lata przez jego syna Vittorio. Był wściekły. Ledwie wrócił, a już stał się stroną w rodzinnym kryzysie. Zabrano mu trzy pokoje z jego pięciopokojowego apartamentu, dosłownie odcięto je przesuwając ścianę działową z przeznaczeniem na kwaterę dla dwóch kuzynów Jacoby’ego i ich partnerów w przemiennodniowej rotacji. Jeden z nich miał dzieci, które waliły w ścianę i płakały. Meble robotnicy upchnęli w reszcie, którą mu pozostawiono… Ostatnio zamieszkiwał tam syn Vittorio ze swą aktualną sympatią. Takie zgotowano mu przywitanie. Z Vittoriem szybko doszli do porozumienia: kobieta odeszła, a Vittorio został uznając posiadanie mieszkania i konta na wydatki reprezentacyjne ważniejszym i daleko lepszym wyjściem niż przeniesienie do bazy na Podspodziu, która aktywnie poszukiwała młodych ochotników. Praca fizyczna, i to na deszczowej powierzchni Podspodzia, nie leżała w naturze Vittoria. Jako figurant był tu na górze użyteczny. Głosował, jak mu kazano, kierował zgodnie z wytycznymi, a przynajmniej uchronił Spółkę Lukasa przed pogrążeniem się w chaosie, mając na tyle zdrowego rozsądku, żeby mniej ważne problemy rozwiązywać samemu, a w wypadku większych prosić o radę. Jak korzystał z konta reprezentacyjnego, to zupełnie inna sprawa. Jon, po przystosowaniu się do rozkładu doby na stacji, spędzał czas na dole, w biurach spółki, przeglądając księgi, rozmawiając z personelem i sprawdzając wydatki z konta reprezentacyjnego.

Teraz w grę wchodziła jakaś alarmująca sprawa, coś nieprzyjemnego i nie cierpiącego zwłoki; przybył tak jak inni radcy, wezwany komunikatem o zwołaniu nadzwyczajnego posiedzenia. Serce jeszcze mu waliło z wysiłku. Włączył aparat i mikrofon przy swoim stanowisku i wsłuchał się w ciche trajkotanie komunikatora, na którym w tej chwili skupiało się zainteresowanie rady; informacjom towarzyszyły sylwety statków przekazywane przez skanery i wyświetlane na zawieszonych w górze ekranach. Znowu kłopoty. Słyszał już o tym po drodze z biur dokowych. Coś się zbliżało.

— Ilu ich macie? — pytał Angelo nie otrzymując odpowiedzi z tamtej strony.

— Co to? — spytał Jon siedzącej obok kobiety, delegatki sektora zielonego, Anny Morevy.

— Nadciągają kolejni uchodźcy i nie odzywają się. Nosiciel Pacyfik. Stacja Esperance, tyle tylko wiemy. Nie reagują na nasze sygnały. Ale tam jest Sung. Czegóż innego można by się spodziewać?

Wciąż napływali dalsi radcy, rzędy foteli szybko się zapełnia. Jon wsunął w ucho osobisty audioaparat i nacisnął klawisz rejestratora starając się zorientować w sytuacji. Konwój wykryty przez skanery wyszedł ze skoku o wiele za blisko z punktu widzenia bezpieczeństwa, ponad płaszczyzną systemu. Głos sekretarza rady streszczał szeptem aktualne informacje ilustrowane obrazami przekazywanymi na ekran jego stanowiska. Dodatkowe informacje nie wnosiły niczego nowego do tego, co oglądali przed sobą na żywo.

Goniec przecisnął się do tylnego rzędu, pochylił się nad Jonem i wręczył mu karteczkę pokrytą ręcznym pismem.

Witamy z powrotem wśród nas, przeczytał zmieszany. Przydzielono ci miejsce numer dziesięć zwolnione przez Emilio Konstantina. Twoje świeże doświadczenia z Podspodaia mogą okazać się cenne. A. Konstantan.

Serce znowu zabiło mu szybciej, tym razem z innego powodu. Wstał powoli z fotela, wyjął z ucha wtyczkę i powyłączał kanały łączności, po czym odprowadzany wzrokiem przez pozostałych Radców, przeszedł wolno przejściem między rzędami kierując się w stronę wolnego miejsca w centrum sali posiedzeń, przy stole między trybunami, gdzie zasiadali najbardziej wpływowi. Zbliżył się do oferowanego mu fotela, zagłębił w miękka wyprawioną skórę i rzeźbione drewno, był teraz jednym z Dziesiątki Pell; i czyniąc to poczuł niepohamowany przypływ tryumfu — nareszcie, po tylu dekadach, sprawiedliwości stało się zadość. Wielcy Konstantinowie odsuwali go, nie bacząc na jego starania, na wpływy, na zasługi, przez całe życie nie dopuszczali go do Dziesiątki i mimo wszystko teraz w niej zasiadł.

Nie zawdzięczał tego żadnej zmianie w nastawieniu do niego Angela, był absolutnie pewien. To musiało zostać przegłosowane. Zwyciężył w jakimś ogólnym głosowaniu przeprowadzonym w łonie rady, to była logiczna konsekwencja jego długiej, trudnej służby na Podspodziu. Jego dokonania znalazły uznanie w oczach większości radców.

Napotkał wzrok Angela siedzącego o kilka miejsc dalej, Angela wsuwającego wkładkę audioaparatu do ucha i patrzącego nań beznamiętnie, bez prawdziwego zaproszenia, bez zadowolenia, bez sympatii w oczach. Angelo zaakceptował jego wyróżnienie, bo musiał, to oczywiste. Jon uśmiechnął się z przymusem, samymi tylko wargami, jak gdyby miała to być oferta pomocy. Angelo odwzajemnił mu się takim samym uśmiechem.

— Puśćcie to jeszcze raz od początku — powiedział Angelo zwracając się do kogoś poprzez komunikator. — Nie zaprzestawajcie nadawania. Starajcie się skontaktować mnie bezpośrednio z Sungiem.

Zgromadzenie milczało; wciąż napływały meldunki o wolno zbliżających się frachtowcach, słychać było gwar głosów z centrali; Pacyfik nabierał szybkości — jego obraz rzutowany przez komputer na ekran skaningowy coraz bardziej się rozmywał.

— Zgłasza się Sung — rozległ się głos. — Pozdrowienia dla Stacji Pell. Zajmijcie się szczegółami we własnym zakresie.

— Ilu nam wieziecie? — spytał Angelo. — Ilu jest na tych statkach, kapitanie Sung?

— Dziewięć tysięcy.

Przez salę przetoczył się pomruk przerażenia.

— Cisza! — Angelo podniósł głos; gwar zagłuszał komunikator. — Zrozumieliśmy, dziewięć tysięcy. To obciąży nasze środki w sposób zagrażający bezpieczeństwu. Żądamy stawienia się pana tutaj, na posiedzenie rady, kapitanie Sung. Przyjęliśmy niedawno uchodźców z Russella na nie eskortowanych statkach kupieckich; byliśmy zmuszeni ich przyjąć. Względy humanitarne nie pozwalają w takich wypadkach na odmowę. Żądamy, aby powiadomił pan dowództwo Floty o tej niebezpiecznej sytuacji. Potrzebujemy wsparcia wojskowego, rozumie pan, sir? Żądamy pańskiego przybycia na pilne konsultacje z naszą radą. Nie odmawiamy współpracy, ale zbliżamy się do momentu, w którym trzeba będzie podjąć bardzo trudną decyzję. Apelujemy do Floty o pomoc. Powtarzam: czy pan przybędzie, sir?

Po tamtej stronie zapanowała chwila milczenia. Radcy poprawili się w fotelach, bo zaczęły błyskać alarmy zbliżeniowe, a ekrany usiłujące nadążyć za nadlatującym z coraz większą szybkością nosicielem migotały jak szalone i mętniały.

— Ostatni regularny konwój — padła odpowiedź — nadciąga ze Stacji Pan-Paris eskortowany przez Atlantyk pod dowództwem Kreshova. Powodzenia, Stacjo Pell.

Kontakt został nagle przerwany. Ekrany skaningowe rozbłyskiwały raz po raz; ogromny nosiciel wciąż nabierał szybkości, co było zabronione w tak bliskim sąsiedztwie stacji.

Jon nigdy nie widział Angela bardziej rozwścieczonego. Gwar w sali posiedzeń był ogłuszający; w końcu mikrofon przywrócił względną ciszę. Pacyfik śmignął do ich zenitu, powodując zerwanie synchronizacji na śledzących go ekranach. Kiedy obraz powrócił, ujrzeli go, jak odlatuje samowolnie obranym kursem, pozostawiając im swoje stadko — frachtowce wlokące się nieubłaganie w kierunku doków. Gdzieś rozległo się przytłumione wołanie o skierowanie służby bezpieczeństwa do strefy Q.

— Postawić na nogi siły rezerwowe — rozkazał Angelo jednemu z szefów sekcji poprzez komunikator. — Ściągnąć personel nie pełniący aktualnie służby… nie obchodzi mnie, ile razy już ich wzywano. Utrzymywać tam porządek. Jeśli nie da się inaczej, strzelać. Centrala, załogi operacyjne do promów. Zagnać tych kupców do właściwych doków. Jeśli będzie trzeba, zagrodzić im drogę kordonem holowników bliskiego zasięgu.

I po chwili, kiedy ucichły syreny alarmowe ostrzegające przed kolizją i pozostał tylko jednostajny ton sygnału zwiastującego zbliżające się wolno do stacji frachtowce, dorzucił rozglądając się wokół:

— Musimy rozszerzyć strefę Q. Z przykrością oznajmiam, że będziemy zmuszeni, i to niezwłocznie, zająć te dwa poziomy sekcji czerwonej i przyłączyć je do strefy Q przesuwając ściany działowe. — Z foteli dobiegł bolesny pomruk, a ekrany zamigotały zgłoszonym natychmiast protestem delegatów sekcji czerwonej. To była formalność. Na ekranie nie zgłosił się nikt z poparciem dla protestu, co pozwoliłoby poddać go pod głosowanie. — W żadnym wypadku — ciągnął Angelo nie spoglądając nawet na ekran — nie wolno nam wykwaterowywać dalszych stałych mieszkańców stacji ani wyłączyć z systemu transportowego ciągów komunikacyjnych biegnących przez te górne poziomy. Nie wolno. Jeśli nie możemy liczyć na pomoc Floty… Będziemy musieli podjąć inne działania i rozpocząć przesiedlanie ludności na szeroko zakrojoną skalę. Jonie Lukas, przepraszamy za spóźnione powiadomienie, ale szkoda, że nie wziąłeś udziału we wczorajszym posiedzeniu. Chodzi o zgłoszoną przez ciebie propozycję. Nasze lokalne służby budowlane nie mogą zatrudniać robotników stwarzających zagrożenie dla bezpieczeństwa stacji. Występowałeś swojego czasu z dość szczegółowo opracowanym projektem rozbudowy bazy na Podspodziu. Jaki jest stan zaawansowania na dzień dzisiejszy?

Jon przymrużył oczy. Obudziły się w nim i podejrzliwość i nadzieja. Zabolał docinek, którym nawet w tej sytuacji nie omieszkał poczęstować go Angelo. Podniósł się z fotela, czego nie musiał robić, ale chciał widzieć na twarzach zebranych reakcję na to, co powie.

— Gdyby powiadomiono mnie o sytuacji, nie szczędziłbym wysiłków; dowiedziawszy się, przybyłem w największym pośpiechu. Co do propozycji, jej realizacja jest całkiem możliwa: pomieszczenia dla tej liczby ludzi można zorganizować na Podspodziu w krótkim czasie bez żadnego problemu… nie licząc reakcji tych, którzy będą tam przesiedlani. Co do warunków… cóż, po trzech latach pobytu tam mogę to stwierdzić… są prymitywne. Brygady robocze złożone z Dołowców budują hermetyczne, w granicach rozsądku, ziemianki; kompresorów wystarczy; na szkielety wykorzystujemy najłatwiej dostępne materiały. Tam, na dole, najwydatniejsza jest zawsze miejscowa siła robocza, czyli Dołowcy; odpada niewygoda wynikająca ze stosowania aparatów do oddychania; ale ludzie, w wystarczająco dużej liczbie, mogą ich zastąpić, przy pracach w terenie, produkcji, pracach porządkowych, wkopywaniu własnych kopuł mieszkalnych. Do nadzoru i pilnowania pracujących wystarczy personel z Pell. Ograniczenie swobody poruszania się nie stanowi problemu; do zesłania tam na dół nadawaliby się zwłaszcza ci, którzy przysparzają wam tutaj najwięcej problemów, zabiera się im aparaty do oddychania i nigdzie nie odejdą ani nie narozrabiają.

— Panie Lukas. — Z miejsca podniósł się Anton Eizel, starszy mężczyzna, przyjaciel Angela i niepoprawny dobroczyńca ludzkości. — Panie Lukas, chyba źle zrozumiałem pańskie intencje. To są wolni obywatele. My tu nie radzimy nad utworzeniem kolonii karnych. To są uchodźcy. Nie będziemy przekształcać Podspodzia w obóz pracy.

— Przejdź się pan po strefie Q! — krzyknął ktoś z trybun. Zobacz, jak zdemolowali oddane im sekcje! Mieliśmy tam domy, piękne domy. Wandalizm i zdziczenie. Oni roznoszą tam wszystko w drobny mak. Zaatakowali naszą służbę bezpieczeństwa rurami i kuchennymi nożami, a kto zaręczy, że po stłumieniu tych burd odebraliśmy im co do sztuki całą broń palną, jaką zrabowali?

— Tam dochodzi do morderstw — krzyknął ktoś inny. Grasują bandy rzezimieszków.

— Nieprawda — rozległ się trzeci głos nie znany radzie. Wszystkie oczy zwróciły się na szczupłego mężczyznę, który zajął miejsce zwolnione przez Jona Lukasa. Tamten wstał. Zachowywał się nerwowo, twarz miał bladożółtą.

— Nazywam się Vassily Kressich. Zostałem tu zaproszony ze strefy Q. Byłem radcą na Stacji Russella. Reprezentuję strefę Q. Wszystko, o czym tu była mowa, miało miejsce, gdy wybuchła panika, ale teraz w strefie Q panuje porządek, a chuligani osadzeni zostali w waszym areszcie.

Jon zaczerpnął powietrza w płuca.

— Witamy radcę Kressicha. Ale dla dobra samej strefy Q trzeba ją rozgęścić. Część ludzi należy przenieść stamtąd gdzie indziej. Stacja przez dziesięć lat czekała na rozwój Podspodzia i teraz mamy ludzką siłę roboczą umożliwiającą rozpoczęcie realizacji tego zamierzenia na wielką skalę. Ci, którzy podejmą tam pracę, staną się częścią systemu. Będą budowali dla siebie. Czy dżentelmen ze strefy Q nie zgadza się ze mną?

— Żądamy wyjaśnienia sprawy z naszymi dokumentami. Nie zgadzamy się na przesiedlanie gdziekolwiek bez ważnych dowodów tożsamości. Zrobiono tak z nami raz i proszę spojrzeć, co z tego wynikło. Dalsze przemieszczanie ludzi bez legalnych dokumentów może tylko pogorszyć nasze położenie i przyczynić się do odebrania nam resztek nadziei na ustalenie tożsamości. Ludzie, których reprezentuję, nie dopuszczą, aby znowu do tego doszło.

— Czy to groźba, panie Kressich? — spytał Angelo.

Mężczyzna wyglądał tak, jakby miał za chwilę upaść.

— Nie — zaprzeczył szybko. — Nie, sir. Ja tylko… ja tylko wyrażam opinię ludzi, których reprezentuję. Ich desperację. Oni muszą mieć zalegalizowane dokumenty. Wszystko inne, każde inne rozwiązanie, będzie sprowadzało się do tego, o czym wspominał mój szanowny przedmówca, do utworzenia obozu pracy, z którego istnienia korzyści czerpać będzie Pell. Czy o to właśnie wam chodzi?

— Panie Kressich, panie Kressich — podniósł głos Angelo. — Proszę wszystkich o zajęcie miejsc i zachowanie spokoju. Zostanie pan wysłuchany w następnej kolejności, panie Kressich. Jonie Lukas, czy chcesz jeszcze coś dodać?

— Będę dysponował precyzyjnymi danymi, gdy tylko uzyskam dostęp do komputera centralnego. Chciałbym zapoznać się z aktualnymi kodami. Tak, wszystkie środki techniczne istniejące na Podspodziu można rozwinąć. Zachowałem szczegółowe plany. W ciągu kilku dni przedstawię kosztorysy i harmonogramy prac.

Angelo skinął głową i spojrzał na niego spod ściągniętych brwi. To nie mógł być dla niego przyjemny moment.

— Walczymy o przetrwanie — powiedział Angelo. — Nie ma co ukrywać, że znaleźliśmy się w sytuacji, która wymaga od nas poważnego zatroszczenia się o systemy podtrzymania życia. Przemieścić trzeba część zapasów magazynowych. Nie możemy też dopuścić, aby zachwianiu uległa proporcja między liczbą stałych mieszkańców stacji a liczbą uchodźców. Musimy liczyć się z możliwością ponownego wybuchu niepokojów. Przykro mi,panie Kressich, ale to są realia, w jakich przyszło nam żyć nie z naszej, i nie wątpię, że także nie z waszej winy. Nie możemy ryzykować bezpieczeństwa stacji ani bazy na Podspodziu, gdyż w przeciwnym razie znajdziemy się wszyscy na frachtowcach kierujących się ku Ziemi, nadzy i bosi. To jest trzecia możliwość.

— Nie — rozszedł się po sali pomruk.

Jon usiadł i milcząco wpatrywał się w Angela, rozważając obecną kruchą równowagę Pell i ewentualne szanse. Miał ochotę wstać i powiedzieć: już przegraliście, wygarnąć radzie bez ogródek, jak sprawy stoją. Nie uczynił tego. Siedział dalej z zaciśniętymi ustami. To była tylko kwestia czasu. Pokój… pokój stwarzał pewną szansę. Ale trudno marzyć o pokoju w obliczu sytuacji, jaka się kształtowała wskutek gwałtownego napływu uchodźców z sąsiednich stacji. Całe Pogranicze płynęło teraz, niczym dział wodny, w dwóch kierunkach — ku nim i w stronę Unii; a przy stylu sprawowania władzy, jaki reprezentował Angelo, nie byli w stanie zapanować nad tym żywiołem.

Rok za rokiem rządów Konstantina, zgodnie z teorią socjologiczną Konstantina, to wychwalane „praworządne społeczeństwo”, które gardziło służbami bezpieczeństwa i odgórną kontrolą, ociągało się teraz z zastosowaniem prawa pięści w strefie Q w nadziei, że słowne apele przywołają ten motłoch do porządku. Tę kwestię też mógłby poruszyć. Siedział nieruchomo.

Poczuł w ustach niesmak na myśl, że bałagan, jaki wprowadziły na stacji rządy Konstantina, może przenieść się również na Podspodzie. Nie przewidywał pomyślnej realizacji planów, o których udostępnienie go proszono. Pracami kierować będą Emilio Konstantin i jego żona, dwoje dzieciaków, które dopuszczą, aby Dołowcy traktowali harmonogramy według własnego widzimisię i pielęgnowali te swoje zabobony i pozwolą tej dziczy pracować leniwie, z ociąganiem, co przecież leży w ich naturze, a to zaś skończy się uszkodzeniem sprzętu i opóźnieniem prac budowlanych. A strach już pomyśleć, jak poradzi sobie ta para z elementem ze strefy Q.

Siedział nieruchomo, oceniając ich szanse, a wnioski nie były optymistyczne.


— Stacja nie przetrwa — powiedział tego wieczora do Vittoria, do swego syna Vittoria i do Dayina Jacoby’ego, jedynego krewnego, którego tolerował. Popijał cierpkie wino Dołowców rozpierając się w fotelu w swoim mieszkaniu zagraconym kosztownymi meblami przeniesionymi tu z pokoi, które mu odebrano. — Pell rozpada się nam pod stopami. Stracimy ją przez mało zdecydowaną politykę Angela i kto wie, czy na dodatek nie poderżną nam w zamieszaniu gardeł. Na to się zanosi, rozumiecie? Czy mamy więc siedzieć z założonymi rękami i biernie czekać, aż do tego dojdzie?

Vittorio pobladł raptownie, jak to było w jego zwyczaju, kiedy rozmowa schodziła na poważne tory. Dayin był inny. Siedział ponury i zamyślony.

— Musi istnieć jakiś kontakt. — Jon zdecydował się mówić bez ogródek.

Dayin skinął głową.

— W dzisiejszych czasach dwie furtki mogą stać się zwykłą koniecznością. I jestem pewien, że takie furtki istnieją na całej tej stacji… trzeba tylko mieć do nich odpowiednie klucze.

— Na ile kompromisowe są według ciebie te furtki? I gdzie ich szukać? Twój kuzyn prowadził sprawy niektórych naszych gości. Masz jakieś pomysły?

— Czarny rynek środków odmładzających i innych leków. Kwitnie tutaj w najlepsze, nie wiedziałeś o tym? Sam Konstantin jest jego klientem; działał i u ciebie, na Podspodziu.

— Jest legalny.

— Oczywiście, że jest legalny; to konieczność: Ale jak trafia tu towar? Wiadomo, że pochodzi z terytoriów kontrolowanych przez Unię; mamy go dzięki kupcom; szmugiel. Ktoś, gdzieś jest częścią tego łańcucha… kupcy… może nawet wtyczki na samej stacji.

— Jak więc znajdziemy kogoś, kto umożliwi nam nawiązanie kontaktu z drugą stroną tego łańcucha?

— Mogę się rozejrzeć.

— Znam kogoś takiego — odezwał się Vittorio wprawiając ich obu w osłupienie. Oblizał wargi i przełknął z trudem ślinę. — Roseen.

— Ta twoja dziwka?

— Ona zna rynek. Działa na nim oficer służby bezpieczeństwa… wysoko postawiony. Kartotekę ma czystą jak łza, ale rynek go kupił. Chcecie coś wyładować czy załadować, chcecie, żeby przymknąć na coś oko on to załatwi.

Jon patrzył na swojego syna, na ten owoc rocznego kontraktu, owoc jego starań o zapewnienie sobie następny. Mimo wszystko nie było nic dziwnego w tym, że Vittorio wiedział o takich sprawach.

— Świetnie — powiedział oschle. — Opowiedz mi, co wiesz. Może natrafimy na jakiś trop. Dayin, powinniśmy przyjrzeć się bliżej stanowi naszych interesów na Vikingu.

— Nie mówisz chyba poważnie.

— Jak najpoważniej. Wydzierżawiłem Hansforda. Jego załoga przebywa nadal w szpitalu. Wnętrze to ruina, ale może lecieć. Potrzebują na gwałt pieniędzy. A ty możesz zwerbować załogę… poprzez kontakty Vittoria. Nie musisz ich we wszystko wtajemniczać, wystarczy że powiesz tyle, aby obudzić w nich motywację.

— Viking stanie się prawdopodobnie następnym ogniskiem niepokojów. Co ja mówię, na pewno.

— Ryzykowne, prawda? W obecnej sytuacji wiele frachtowców ma wypadki. Niektóre znikają. Słyszałem o tym od Konstantina; ale ja polecę… to będzie akt wiary w przyszłość Vikinga. Potwierdzenie, wotum zaufania. — Popił wina i skrzywił się. — Pospiesz się lepiej, zanim dotrze do nas jakaś fala uchodźców z Vikinga. Nawiążesz tam kontakt z łańcuchem i pójdziesz tym tropem tak daleko, jak się da. Jakie szanse ma teraz Pell, jeśli nie zwiąże się z Unią? Kompania jest bezsilna. Flota tylko potęguje nasze kłopoty. Nie możemy trwać tak wiecznie. Konstantin ze swoją polityką doczeka się tu rozruchów, zanim wszystko będzie gotowe, a więc najwyższy już czas na zmianę warty. Dasz to do zrozumienia Unii. Rozumiesz w czym rzecz — oni zyskują sprzymierzeńca; my zyskujemy… tyle, ile da się wyciągnąć z tego przymierza. Tę drugą furtkę, przez którą będzie można przeskoczyć, gdyby doszło do najgorszego. Jeśli Pell będzie się trzymała, siedzimy tutaj cicho, bezpieczni; jeśli nie, wychodzimy na tym lepiej od innych, dobrze mówię?

— A ja jestem tym, który nadstawia karku — mruknął Dayin.

— A więc wolałbyś być tutaj, kiedy w końcu pękną bariery i zamieszki ogarną całą sytuację? Nie lepiej zaryzykować w imię pewnych korzyści osobistych i zaskarbić sobie wdzięczność strony przeciwnej… napełnić kieszenie? Na pewno zgodzisz się ze mną, że to najbardziej zachęcająca perspektywa; i jestem pewien, że zasłużysz sobie na nią.

— Chyba zostanę optymistą — burknął Dayin.

— Nie zanosi się na to — ciągnął Jon — aby coś się tu zmieniło na lepsze. Jeśli już, to na gorsze. Wszystko jest grą. Czy nie mam racji?

Dayin pokiwał powoli głową.

— Zajmę się skompletowaniem załogi.

— Spodziewałem się, że wyrazisz zgodą.

— Jesteś zbyt ufny, Jon.

— Tylko w stosunku do tej gałęzi rodziny. Nigdy nie ufam Konstantinom. Angelo nie powinien ściągać mnie tu z Podspodzia. Prawdopodobnie wcale tego nie chciał. Ale rada głosowała inaczej; i być może wyjdzie im to na dobre. Być może.



8


PELL: 23/5/52

Podsunęli mu krzesło. Zawsze byli uprzejmi, zawsze zwracali się do niego „panie Talley” zamiast tytułować go jego stopniem wojskowym — typowe u cywilów; a może dawali w ten sposób do zrozumienia, że Uniowcy są traktowani jako buntownicy i nie mają prawa do używania stopni wojskowych, Być może nienawidzili go, ale odnosili się do niego z uprzejmością i taktem i pod tym względem nie mógł im nic zarzucić. Ale to go przerażało, bo podejrzewał, że owa kurtuazja nie jest szczera.

Dali mu jeszcze jakieś formularze do wypełnienia. Naprzeciw niego, przy stole, usiadł lekarz i usiłował wyjaśnić mu szczegółowo przebieg zabiegu.

— Nie chcę tego słuchać — powiedział. — Chcę tylko podpisywać co trzeba. Tyle dni. Czy to nie wystarczy?

— Wyniki pańskich badań nie dają nam rzetelnego obrazu. Kłamał pan podczas wywiadu i udzielał fałszywych odpowiedzi. Przyrządy wykazały, że mówił pan nieprawdę. Być może było to zdenerwowanie. Spytałem, czy działa pan pod przymusem i kiedy odpowiedział pan, że nie, przyrządy zasygnalizowały, że to kłamstwo.

— Poproszę o pióro.

— Czy ktoś pana do tego zmusza? Pańskie odpowiedzi są rejestrowane.

— Nikt mnie nie zmusza.

— To również kłamstwo, panie Talley.

— Nie. — Pomimo wysiłków nie potrafił opanować drżenia głosu.

— Zazwyczaj mamy do czynienia z kryminalistami, którzy również mają tendencje do rozmijania się z prawdą. — Lekarz trzymał pióro w górze, poza zasięgiem ręki Talleya. — Czasami zdarzają się samooskarżenia, ale bardzo rzadko. To forma samobójstwa. Ma pan do tego prawo z punktu widzenia medycyny, w ramach pewnych ograniczeń prawnych i pod warunkiem, że został pan szczegółowo poinstruowany i zrozumiał wszystkie konsekwencje swej decyzji. Zakładając, że zabieg przebiegałby zgodnie z harmonogramem, zacząłby pan funkcjonować ponownie za jakiś miesiąc. Niezależność prawną uzyskałby pan po upływie sześciu miesięcy. Co do odzyskania pełni sił… rozumie pan, że istnieje niebezpieczeństwo trwałego upośledzenia pańskich zdolności do funkcjonowania w społeczeństwie; trzeba też się liczyć z możliwością wystąpienia innych psychicznych bądź fizycznych odchyleń od normy…

Pochwycił pióro i złożył podpisy pod dokumentami. Lekarz wziął je i przejrzał. Potem wyciągnął z kieszeni jakąś karteczkę, wygnieciony, złożony kilkakrotnie kawałek papieru, i popchnął ją po stole w jego kierunku.

Rozprostował kartkę i przeczytał tekst opatrzony kilkoma podpisami. Twoje konto w komputerze stacji opiewa na 5O kredytów. Na drobne wydatki. Pod spodem widniały podpisy sześciu strażników z aresztu — mężczyzn i kobiet, z którymi grywał w karty. Złożyli się na niego ze swoich pieniędzy. Oczy zaszły mu łzami.

— Czy chce pan odwołać swoją decyzję? — spytał lekarz.

Potrząsnął głową i złożył kartkę.

— Czy mogę to zatrzymać?

— Zostanie oddana w depozyt wraz z innymi pańskimi rzeczami osobistymi. Po zwolnieniu dostanie pan wszystko z powrotem.

— Wtedy nie będę wiedział o co chodzi, prawda?

— Nie od razu — przyznał lekarz. — To trochę potrwa. Oddał karteczkę lekarzowi.

— Dam panu środek uspokajający — powiedział lekarz i zawołał pielęgniarza, który podszedł ze szklanką błękitnego płynu. Wziął od niego szklankę, wypił lek, ale nie poczuł żadnej reakcji.

Lekarz podsunął mu czystą kartkę papieru i położył obok pióro.

— Proszę opisać swoje wrażenia z Pell, dobrze?

Skinął głową. W ciągu trwających wiele dni badań spotykał się z dziwniejszymi poleceniami. Opisał przesłuchiwanie przez strażników i swoje odczucia co do sposobu w jaki go traktowano. Wyrazy zaczęły wybiegać poza kartkę. Nie pisał już na papierze. Wyjechał poza jego krawędź na blat stołu i nie wiedział jak wrócić. Litery zachodziły jedna na drugą i plątały się w supły.

Lekarz wyciągnął rękę i wyjął mu pióro z palców i tym samym ograbił go z życiowego celu.



9


PELL: 28/5/52


Damon przejrzał meldunek na biurku. Nie przywykł jeszcze do procedury prawa wojennego obowiązującego w strefie Q. Raport był suchy i zwięzły i znalazł się na jego biurku wraz z trzema kasetami filmowymi i stosem formularzy skazujących pięciu mężczyzn na przystosowanie.

Oglądał film z zaciśniętymi szczękami. Przez wielki ekran ścienny przewijały się sceny z zamieszek. Drgnął rozpoznawszy mordercę. Nie było wątpliwości co do popełnionej zbrodni ani co do identyfikacji. Natłok spraw zalewających biuro Radcy Prawnego nie pozwalał na zastanawianie się i ceregiele. Mieli do czynienia z sytuacją, która mogła zagrozić istnieniu całej stacji, doprowadzić do tego, co wydarzyło się na pokładzie Hansforda. Kiedy w niebezpieczeństwie znalazły się już systemy podtrzymania życia, kiedy ludzie oszaleli już tak, że zaczynali wznosić stosy w doku stacji albo rzucali się kuchennymi nożami na policję stacji…

Wyciągnął odpowiednie akta i wystukał na klawiaturze rozkaz wydruku zatwierdzenia wyroku. Nie było to sprawiedliwe, bo tylko tę piątkę spośród wielu tak samo winnych udało się policji wywlec poza granice wyznaczające strefę Q. Ale tych pięciu już nikogo nie zabije, nie zagrozi kruchej stabilności stacji dającej schronienie tysiącom ludzi. Całkowite przystosowanie, napisał. Oznaczało to przebudowę osobowości. Ewentualne pomyłki, jeśli jakąś popełnił, wyjdą podczas zabiegu. Zadawane w jego trakcie pytania wykażą niewinność oskarżonych, jeśli którykolwiek z nich jest niewinny. Czuł się splugawiony tym, co robi i przerażony. Prawo wojenne działało zbyt gwałtownie. Jego ojciec zadręczał się przez całą noc, podejmując podobną decyzję po wyroku wydanym przez radę.

Kopia poszła do biura obrońcy publicznego. Przeprowadzą ze skazanymi osobiste rozmowy i jeśli uzyskają pełnomocnictwa, złożą apelacje. Ta procedura w obecnych okolicznościach została również skrócona. Można ją było wszcząć dopiero po przedstawieniu dowodu popełnienia omyłki; a takie dowody można było znaleźć tylko w strefie Q, a więc były praktycznie nieosiągalne. Mogło dojść do ferowania niesprawiedliwych wyroków. Opierali się na zeznaniach atakowanych policjantów i na filmach, które nie mówiły nic o tym, co działo się wcześniej. Na jego biurku znajdowało się pięćset meldunków o grabieżach i ciężkich przestępstwach, a przecież przed powstaniem strefy Q trafiały do niego dwie, góra trzy takie skargi na rok. Komputer bombardowany był żądaniami udostępniania danych. Kilka dni trwały już prace nad sprawdzaniem dowodów tożsamości i dokumentów ze strefy Q. Wszystkie były w strzępach. Skradzione dokumenty niszczono w strefie Q w takim stopniu, że potwierdzenie ich autentyczności było prawie niemożliwe. Większość przyznających się do dokumentów prawdopodobnie kłamała, a najgłośniej krzyczeli ci o nieczystych sumieniach. Oświadczenia pod przysięgą są bezwartościowe tam, gdzie w grę wchodzi zagrożenie. Ludzie, chcąc zapewnić sobie bezpieczeństwo, będą przysięgali na wszystko. Nawet ci, którzy przybyli tu w jakim takim porządku, mieli przy sobie dokumenty bez żadnego potwierdzenia. Służba bezpieczeństwa konfiskowała rozmaite przepustki i legitymacje, aby nie dopuścić do ich kradzieży, i przekazywała je do stanowiska, które dysponowało środkami do jednoznacznego ustalenia tożsamości posiadacza oraz komórki stacji wydającej dany dokument. Ale w porównaniu z tempem napływu uchodźców wszystko trwało zbyt długo i stacja główna nie mogła nadążyć z kontrolą. To było szaleństwo. Angażując wszystkie środki starali się wyeliminować formalności i przyspieszyć procedurę, co jeszcze pogarszało sytuację.

Tom, wystukał na klawiaturze Damon. Była to prywatna notatka dla Toma Ushanta z biura obrońcy. Jeśli wyda ci się, że coś jest nie tak w którejkolwiek z tych spraw, daj mi o tym znać z pominięciem obowiązującej procedury. Orzekamy zbyt wiele wyroków skazujących w zbyt krótkim czasie; mogą zdarzyć się pomyłki. Nie chciałbym, aby któraś wyszła na jaw dopiero po rozpoczęciu zabiegu.

Nie spodziewał się odpowiedzi, a jednak nadeszła.

Damon, jeśli chcesz, aby coś spędziło ci sen z oczu, zajrzyj do akt Talleya. Russell zastosował Przystosowanie.

— Chcesz przez to powiedzieć, że on jest już po zabiegu? — Po zabiegu nie, ale sądzę, że podczas przesłuchań stosowali podejrzane metody.

— Dobrze, zajrzę do tych akt.

Przerwał połączenie, wyszukał numer kodowy i wywołał akta na ekran komputera. Strona po stronie przewijały się przed nim dane z ich własnych przesłuchań, większość nie. wnosząca do sprawy nic nowego: nazwa i numer statku, pełnione obowiązki… operator komputera bojowego mógł znać widniejący przed nim pulpit sterowniczy i cel, do którego strzelał, ale niewiele więcej. Potem wspomnienia z domu… śmierć rodziny podczas nalotu Floty na kopalnie systemu Cyteen; brat poległy w służbie Unii — wystarczający powód, aby żywić urazę, jeśli ktoś się uparł. Wychowany przez siostrę matki w kolonii Cyteen, na jakiejś plantacji… Potem szkoła rządowa, studia techniczne. Twierdzi, że nie interesuje się polityką i nie uskarża na swoje obecne położenie. Dalszą część akt stanowił aktualny stenogram, rozwlekłe, chaotyczne strzępy informacji… które przechodziły w żenująco osobiste wynurzenia, intymne szczegóły wychodzące na wierzch podczas zabiegu Przystosowania, który badając i sortując obnaża bezlitośnie duszę człowieka. Strach przed odtrąceniem, ten najgłębszy; strach przed obarczaniem swą osobą krewnych, przed zasłużeniem na odtrącenie: dręczyło go trudne do rozwikłania poczucie winy za utratę rodziny, paraliżowała obawa, że może się to powtórzyć, jeśli zwiąże się bliżej z kimkolwiek. Kochał ciotkę. Opiekowała się mną, nawiązał do tego w pewnym miejscu. Przytulała mnie czasami. Przytulała… kochała mnie. Nie chciał odchodzić z domu. Ale miał zobowiązania wobec Unii; korzystał z pomocy państwa i wzięli go, kiedy osiągnął wiek poborowy. Potem były studia państwowe, dyplom ukończenia uczelni, szkolenie wojskowe i żadnych przepustek do domu. Przez jakiś czas dostawał listy od ciotki; wuj nigdy do niego nie napisał. Sądził, że ciotka już nie żyje, bo listy nie przychodziły od kilku lat. Napisałaby, był pewien. Kochała mnie. Ale gdzieś głębiej kryła się obawa, że jednak nie kochała go; że chodziło jej tylko o pieniądze, jakie dostawała od państwa na jego wychowanie; i było tam jeszcze poczucie winy, że nie pojechał do domu; że na to rozstanie też sobie zasłużył. Pisał do wuja, ale nie otrzymał żadnej odpowiedzi. Zabolało go to, chociaż nigdy za sobą nie przepadali. Uprzedzenia, sympatie… kolejna rana, zerwana przyjaźń; niedojrzały romans; i tu też przestały przychodzić listy; ta rana też dołączyła do dawnych. Późniejsze przywiązanie do kolegi z wojska… przerwane w nieprzyjemnych okolicznościach. Ten człowiek rozpaczliwie pragnął akceptacji. Przytul mnie, powtarzał w swym patetycznym i tajonym poczuciu samotności. I nie koniec na tym.

Znalazł coś. Strach przed ciemnością. Bliżej nieokreślony, powracający koszmar: białe miejsce. Przesłuchanie. Narkotyki. Wbrew wszelkim zakazom Kompanii, wszelkim prawom człowieka Russell użył narkotyków — pragnęli wyciągnąć od niego coś, czego Talley po prostu nie wiedział. Pojmali go w strefie Marinera — na Marinerze — przewieźli w panicznym pośpiechu na Russella. Chcieli wydobyć z niego informacje na tej zagrożonej. stacji; zastosowali w śledztwie metody Przystosowania. Przysłaniając usta dłonią i czując, jak żołądek podchodzi mu do gardła, Damon przeglądał fragmentaryczną rolkę akt. Czuł naiwne zawstydzenie swoim odkryciem. Nie kwestionował meldunków Russella, nie zapoznał się z nimi bliżej; miał na głowie co innego i personel odpowiedzialny za zajęcie się tą sprawą; nie chciał — musiał to teraz przyznać — mieć z tą sprawą do czynienia więcej, niż to było absolutnie konieczne. Talley nigdy nie zażądał widzenia się z nim. Oszukiwał go. Trzymał się, rozkojarzony już po pierwszym zabiegu, żeby skłonić podstępem Pell do uczynienia tego, co mogło położyć kres jego psychicznemu piekłu. Talley patrzył mu prosto w oczy i przygotowywał własne samobójstwo.

Stenogram przewijał się przez ekran dalej — od przesłuchań do chaotycznej ewakuacji między tłumami mieszkańców stacji z jednej strony a grożącymi mu żołnierzami z drugiej.

I co było dalej, co wydarzyło się podczas tej długiej podróży w charakterze więźnia na jednym ze statków Maziana… Norwegia… i Mallory.

Wyłączył ekran i siedział tak, wpatrzony w stos papierów, nie podpisanych wyroków skazujących. Po chwili zabrał się znowu do pracy. Podpisywał formularze nie czując palców.

Na pokłady statków ewakuacyjnych przy Gwieździe Russella wsiadali mężczyźni i kobiety, ludzie, którzy podobnie jak Talley, zanim się to wszystko zaczęło, mogli być zupełnie normalni. To co wysiadało z tych statków, co przebywało teraz w strefie Q… powstało z ludzi nie różniących się w niczym od nich samych.

Podpisywał po prostu wyroki na ludzi, którzy, tak jak Talley, już odeszli. Na ludzi podobnych jemu, pomyślał, którzy przekroczyli pewne granice obowiązujące w cywilizowanym świecie w miejscu, gdzie cywilizacja przestała cokolwiek znaczyć.

Flota Maziana — nawet oni, nawet tacy jak Mallory — też na pewno zaczynała inaczej.

— Nie zamierzam niczego kwestionować — powiedział mu Tom przy lunchu, podczas którego więcej pili, niż jedli.

Po posiłku udał się do małego ośrodka przystosowania w czerwonym i przeszedł do oddziału zabiegowego. Zobaczył Josha Talleya. Talley go nie widział, chociaż być może i tak nie miałoby to większego znaczenia. O tej porze Talley odpoczywał po posiłku. Taca stała jeszcze na jego stoliku i widać było, że apetyt mu dopisuje. Siedział na łóżku z dziwnie wygładzoną twarzą; znikły z niej wszystkie zmarszczki napięcia.


Angelo spojrzał na adiutanta, wziął od niego meldunek o wyjściu statku z doku i unosząc w górę brwi przebiegł wzrokiem manifest.

— Dlaczego akurat Hansford?

Adiutant przestąpił zmieszany z nogi na nogę.

— Sir?

— Dwa tuziny statków stoją bezczynnie, a zezwolenie na start dostaje Hansford? Nie wyposażony? I z jaką załogą?

— Przypuszczam, że załoga została zamustrowana z listy zaciągowej, sir.

Angelo kartkował meldunek.

— Spółka Lukasa. Kurs na Vikinga, statek bez ładunku z załogą zwerbowaną w dokach i z Dayinem Jacobym jako pasażerem? Połączcie mnie z Jonem Lukasem.

— Sir — wybąkał adiutant — statek wyszedł już z doku.

— Widzę przecież która godzina. Dajcie mi Jona Lukasa.

— Tak jest, sir.

Adiutant wyszedł. Po kilku chwilach ekran na biurku pojaśniał i pojawiła się na nim twarz Jona Lukasa. Angelo wciągnął powietrze w płuca i zmuszając się do zachowania spokoju umieścił meldunek w polu widzenia kamery.

— Poznajesz?

— Masz jakieś obiekcje?

— Co to wszystko znaczy?

— Zainwestowaliśmy trochę na Vikingu. Prowadzimy tam pewne interesy. Mamy dopuścić do tego, aby pogrążyły się w panice i bałaganie? Trzeba ich trochę uspokoić.

— Na Hansfordzie?

— Traciła nam się okazja wynajęcia statku po stawce niższej niż standardowa. Trzeba myśleć ekonomicznie, Angelo.

— I to wszystko?

— Nie bardzo wiem, o co ci chodzi.

— Polecieli z prawie pustymi ładowniami. Co to za towar chcecie zabrać z Vikinga?

— Wieziemy tyle, ile mógł zabrać Hansford w jego obecnym stanie. Tam go wyremontują; nie są tak zawaleni robotą jak my. Jeśli chcesz wiedzieć, to generalny remont był jednym z głównych warunków umowy najmu. Ładunek, jaki przewozi, pokryje koszta robocizny; w drogę powrotną zabierzemy pełny ładunek najbardziej potrzebnych nam towarów. Sądzę, że nie będziesz narzekał. Dayin jest na pokładzie; ma wszystkiego dopilnować i zająć się przeprowadzeniem pewnej transakcji w naszym biurze na Vikingu.

— Mam nadzieję, że ten pełny ładunek to nie personel Spółki Lukasa… albo inni? Nie zamierzasz chyba robić interesu na wywożeniu ludzi z Vikinga. Nie zamierzasz ewakuować stamtąd tego swojego biura.

— Ach, a więc o to ci chodzi.

— Muszę się interesować, kiedy statki wyruszają stąd w trasę bez ładunku, który by to usprawiedliwiał, z zamiarem przetransportowania tu ludzi, z którymi sobie nie poradzimy, jeśli wpadną w panikę. Mówię ci, Jon, nie możemy ryzykować prowadząc jakieś luźne rozmowy albo pozwalając jakiejś jednej spółce ewakuować swoich faworyzowanych pracowników i wszczynać panikę na innej stacji. Słyszysz, co mówię?

— Omawiałem tę sprawę z Dayinem. Zapewniam cię, że nasza misja ma charakter czysto zaopatrzeniowy. Wymiana handlowa nie może ustać, bo inaczej się zadusimy. A pierwszy Viking. Stacje, na których polegali, upadły. Niech no tylko na Vikingu wystąpią jakieś braki w zaopatrzeniu, a możemy mieć ich na głowie bez żadnego zaproszenia. Wieziemy im artykuły spożywcze i chemikalia; nic, co uszczupliłoby zapasy Pell… a ze wszystkich nadających się do użytku ładowni statku tylko dwie są całkowicie zapełnione. Czy prowadzisz takie śledztwo w stosunku do każdego startującego statku? Jeśli chcesz, mogę ci udostępnić do wglądu księgi spółki. Czuję się dotknięty. Jakiekolwiek są nasze prywatne stosunki, Angelo, sądzę, że Dayin zasłużył sobie na pochwałę wyrażając zgodę na udanie się tam w obecnej sytuacji. Nie trzeba fanfar, wcale ich nie chcemy, ale spodziewamy się czegoś innego niż bezpodstawnych zarzutów. Chcesz obejrzeć księgi, Angelo?

— Nie, dziękuję, Jon. I przepraszam. Dayin i kapitan twojego statku zdają sobie chyba sprawę z niebezpieczeństwa. Wypytuję cię tak, bo sprawdzany ma być każdy statek wybierający się w drogę. Nie czynię tego z pobudek osobistych.

— Pytaj, o co chcesz, Angelo, jeśli stosuje się to do wszystkich. Dziękuję.

— To wszystko, Jon.

Jon rozłączył się. Angelo też przerwał połączenie; siedział przez chwilę wpatrując się w meldunek. Przekartkował go jeszcze raz i w końcu, postawiony przed faktem dokonanym, złożył swój podpis zezwalający na start. Wrzucił dokument na tacę Rejestratora; wszystkie biura pracowały po godzinach. Pracował każdy. Wykorzystywali zbyt wiele osobogodzin i zbyt dużo czasu komputera na zajmowanie się strefą Q.

— Sir. — To był sekretarz Mills. — Pański syn, sir.

Nacisnął klawisz przyjęcia połączenia i podniósł zdziwiony głowę, gdy zamiast tego otworzyły się drzwi i do gabinetu wszedł Damon.

— Sam przyniosłem aktualne meldunki — zaczął od progu. Usiadł i oparł się o biurko obiema rękami. Z oczu Damona wyzierało całe jego zmęczenie. — Dziś rano wysłałem pięciu ludzi na przystosowanie.

— Pięciu ludzi to nie tragedia — powiedział znużonym głosem Angelo. — Mam przygotowany program losujący dla komputera; wybierze tych, co zostają na stacji i tych, którzy będą musieli odejść. Mam na Podspodziu kolejną nawałnicę, która znowu zalała młyn i znaleziono tam właśnie ofiary z ostatniego potopu. Mam statki rwące się do odlotu po zażegnaniu paniki. Jeden już się wymknął, dwa startują jutro. Jeśli pogłoska, jakoby Mazian wybrał sobie na schronienie Pell, jest prawdą, to co z pozostałymi stacjami? A co będzie, jeśli wpadną w panikę i skierują się tutaj na tych statkach? A skąd możemy wiedzieć, czy już nie ma tam kogoś, kto sprzedaje bilety na przejazd przerażonym ludziom? Nasze systemy podtrzymania życia nie wytrzymają większego obciążenia. Wskazał luźnym gestem na stos dokumentów. — Zamierzamy uzbroić wszystkie frachtowce, jakie mamy, stosując pewien dosyć silny przymus finansowy. — Żeby strzelać do statków z uchodźcami?

— Jeśli będą się tu pchały statki, których nie będziemy w stanie przyjąć… tak. Chciałbym dzisiaj porozmawiać z Eleną; prowadziłaby rozmowy wstępne z kupcami. Nie stać mnie dzisiaj na okazywanie współczucia piątce buntowników. Wybacz.

Głos miał zachrypnięty. Damon wyciągnął rękę, ujął go za przegub, uścisnął i puścił.

— Emilio nie potrzebuje tam na dole pomocy?

— Nic o tym nie wspomina. W młynie jatki. Wszędzie błoto.

— Czy wszyscy, których znaleźli, nie żyją?

Angelo skinął głową.

— To miało miejsce zeszłej nocy. Bennett Jacint i Ty Brown; wczoraj po południu Wes Kyle… tyle trwało przeszukiwanie brzegów i szuwarów. Emilio i Miliko twierdzą, że morale jest dobre. Dołowcy budują groble. Większość z nich pragnie handlować z ludźmi; nakazałem, aby wpuścić ich więcej do bazy, a niektórym z przeszkolonych wydałem zezwolenia na pracę tu, na górze, w dziale konserwacyjnym: ich system podtrzymania życia jest w dobrym stanie, no i dzięki temu zwolni się pewna liczba techników, których możemy awansować. Wysyłam promem na dół każdego człowieka, który chce się tam udać na ochotnika i dotyczy to nawet wykwalifikowanych dokerów; potrafią obsługiwać sprzęt budowlany. A jak nie, mogą się nauczyć. To nowy wiek, trudniejszy. — Zacisnął wargi i wciągnął w płuca głęboki oddech. — Czy myśleliście z Eleną o Ziemi?

— Słucham?

— Ty, twój brat, Elena i Miliko myślicie o niej, prawda?

— Nie — zaprzeczył Damon. — Wziąć nogi za pas i zmykać? Myślisz, że na to się zanosi?

— Zastanów się nad sytuacją, Damon. Nie otrzymaliśmy pomocy z Ziemi; przysłali nam tylko obserwatorów. Nie, im nie chodzi o przysłanie nam posiłków czy nowych statków, a o zminimalizowanie strat, jakich się spodziewają. Coraz bardziej się pogrążamy. Mazian nie może trzymać się wiecznie. Stocznie na Marinerze miały kluczowe znaczenie. Teraz kolej na Vikinga; i na wszystko, po co jeszcze wyciągnie łapy Unia. Unia odcina Flotę od źródeł zaopatrzenia; Ziemia już to zrobiła. Nie pozostało nam już nic jak tylko uciekać.

— A Tylne Gwiazdy? Wiesz, mówią, że ponownie otwarto jedną z tamtych stacji…

— Mrzonki. Nie mielibyśmy żadnych szans. Jeśli zabraknie Floty, Unia obierze je sobie za cel tak samo szybko jak nas. I z egoizmu, z czystego egoizmu wolałbym nie widzieć tutaj swoich dzieci.

Damon był bardzo blady. — Nie. Stanowczo nie.

— Nie bądź taki szlachetny. Bardziej chodzi mi o twoje bezpieczeństwo niż o twoją pomoc. Nadciągają trudne lata dla Konstantinów. Jeśli nas pojmą, grozi nam wymazanie umysłów. Martwisz się o swoich kryminalistów; zajmij się lepiej sobą i Eleną. To rozwiązanie Unii: kukły w biurach, wypełnianie świata populacjami z probówki — zaorzą i zabudują Podspodzie. Boże miej w opiece Dołowców. Nawiązałbym z nimi współpracę, i ty też, żeby tylko uchronić Pell przed najgorszym; ale oni nie będą do tego tacy skorzy. A nie chcę ujrzeć cię w ich łapach. Mają nas na muszce. Przeżyłem w tych warunkach całe życie. Na pewno nie żądam zbyt wiele, kiedy pragnę ocalić mych synów.

— Co na to Emilio?

— Wciąż jeszcze nad tym dyskutujemy.

— Odmówił. Tak, ja też odmawiam.

— Matka chce z tobą porozmawiać.

— Ją też wysyłasz?

Angelo zasępił się.

— Wiesz przecież, że to niemożliwe.

— Tak, wiem. Nigdzie się nie ruszam i wątpię, żeby Emilio się na to zdecydował. Błogosławieństwo na drogę, jeślibym się mylił, ale ja zostaję.

— A więc ty nic nie wiesz — warknął Angelo. — Porozmawiamy jeszcze o tym.

— Nie — powiedział Damon. — Gdybyśmy wyjechali, wybuchłaby tu panika. Dobrze o tym wiesz. Wiesz, jak by to wyglądało, a poza tym ja tego nie zrobię.

Damon miał rację; wiedział, że ją ma.

— Nie — powtórzył Damon, położył rękę na dłoni ojca, wstał i wyszedł.

Angelo siedział patrząc na ścianę i na portrety stojące na półce, na galerię trójwymiarowych postaci… Alicja przed wypadkiem; młoda Alicja i on; szereg Damonów i Emiliów od niemowlęctwa do wieku męskiego, do ślubów i nadziei na wnuki. Patrzył na wszystkie zgromadzone tam postacie, na ich wizerunki z różnych lat, i nie przewidywał już wielu szczęśliwych dni.

Z jednej strony był zły na swych chłopców; z drugiej… był z nich dumny. To on ich tak wychował.

Emilio, pisał do galerii zdjęć i do syna przebywającego na Podspodziu, twój brat przesyła ci pozdrowienia. Przyślij mi tylu przeszkolonych Dołowców, ilu będziesz mógł. Ja wysyłam ci tysiąc ochotników ze stacji; kontynuuj budowę nowej bazy, żeby mieli gdzie zmagazynować sprzęt. Zwróć się o pomoc do Dołowców, wymieniaj się z nimi na miejscowe produkty żywnościowe. Uściski.

I do służby bezpieczeństwa: Wytypować osoby nie sprawiające kłopotów. Zamierzamy przenieść je na Podspodzie jako ochotników.

Zdawał sobie sprawę, do czego to prowadzi; najgorsi pozostaną na stacji, w sąsiedztwie serca i mózgu Pell. Można było przenieść na dół tych najagresywniejszych i trzymać ich tam pod strażą; niektórzy domagali się tego. Ale przez wzgląd na kruche porozumienia z tubylcami, przez szacunek dla techników, którzy zgodzili się iść tam na dół i żyć w błocie, w prymitywnych warunkach… nie można było przekształcić bazy w kolonię karną. To było życie. To było ciało Pell i nie chciał go gwałcić, nie chciał burzyć wszystkich marzeń mieszkańców stacji o przyszłości.

Przez kilka godzin rozmyślał w ponurym nastroju nad zaaranżowaniem wypadku, który doprowadziłby do dekompresji całej strefy Q. To był niedorzeczny pomysł, rozwiązanie szaleńca: pozbyć się niepożądanych uśmiercając wraz z nimi tysiące niewinnych, przyjmować jeden po drugim statki z uchodźcami i aranżować wypadek za wypadkiem, uwolnić Pell od tego brzemienia, zachować stację taką, jaką była dotąd. Damon nie mógł zasnąć, wyrzucając sobie podpisanie wyroków na pięciu ludzi. On zaczynał rozmyślać o ludobójstwie.

Między innymi dlatego pragnął wyprawić synów z Pell. Czasami miał wrażenie, że mógłby naprawdę być zdolny do zastosowania środków, jakich domagali się niektórzy, że chroni go tylko brak zdecydowania, że ryzykuje wszystkim co dobre i zdrowe w imię osłaniania rozbestwionego motłochu, dla którego, jak donosiły codzienne raporty ze strefy Q, gwałt i morderstwo stanowiły chleb powszedni.

Potem zdał sobie sprawę, do czego to prowadzi i jakie zgotowaliby sobie życie czyniąc z Pell państwo policyjne i odrzucił te myśli z całym przekonaniem, jakie kiedykolwiek miała Pell.

— Sir — wyrwał go z zadumy głos, którego ostrość świadczyła, że to transmisja z centrali. — Sir, coś się zbliża do stacji. — Przełączcie tutaj — powiedział i przełknął głośno ślinę, kiedy na jego ekranie pojawiła się mapka sytuacyjna. Było ich dziewięć. — Co to za jedni?

— Nosiciel Atlantyk — zameldował głos z centrali. — Sir, on konwojuje osiem frachtowców. Proszą o zezwolenie na dokowanie. Uprzedzają o zapalnej sytuacji na pokładach.

— Odmówić zezwolenia — powiedział Angelo. — Nie zezwalać, dopóki nie podadzą dokładnych danych. — Nie mogą wieźć zbyt wielu, skąd by ich wzięli; to chyba nie taka partia, jaką przyprowadziła tu Mallory. Poczuł ukłucie w bijącym szybko sercu. — Dajcie mi Kreshova z Atlantyku. Połączcie mnie z nim.

Tamta strona nie chciała nawiązać kontaktu. Statek wojenny robi, co sobie zamierzy. Nie mogli temu w żaden sposób zapobiec.

Konwój zbliżał się ze swoim ładunkiem w złowieszczym milczeniu i Damon wyciągnął rękę do przycisku alarmowego, aby postawić w stan pogotowia służbę bezpieczeństwa.



PODSPODZIE: BAZA GŁÓWNA


28/5/52

Burza zamierała, ale ciągle lało. Tam-utsa-pitam przycupnąwszy z rękoma splecionymi wokół kolan, obserwowała przychodzących i odchodzących ludzi. Jej bose stopy grzęzły w mule, woda ściekała leniwymi kroplami z futra. Wiele z tego, co robili ludzie, nie miało żadnego sensu; wiele z tego, co robili ludzie, nie miało żadnego praktycznego zastosowania, chyba że dla bogów, a może byli szaleni; ale mogiły… tę smutną rzecz hisa rozumiała. Łzy, ronione pod maskami, hisa rozumiała. Patrzyła tak, kołysząc się lekko na boki, dopóki nie odszedł ostatni człowiek i w tym miejscu, w którym ludzie składali swoich umarłych, pozostało tylko błoto i deszcz.

I odczekawszy jeszcze trochę, podniosła się na równe nogi i podeszła do miejsca cylindrów i grobów, brnąc z kląskaniem przez rozdeptane błocko. Przysypali ziemią Bennetta Jacinta i dwóch innych. Deszcz uczynił z tego miejsca jedno wielkie bajoro, ale ona patrzyła; nie wiedziała nic o symbolach, jakie stawiali ludzie, żeby dawać sobie znaki, ale znała jeden.

Niosła ze sobą długi kij, który zrobił Stary. Szła w deszczu naga nie licząc koralików i skórek nanizanych na sznurek przerzucony przez ramię. Zatrzymała się nad grobem, ujęła kij w obie dłonie i wbiła go głęboko w rozmiękłą mazię; oblicze ducha przechyliła tak, aby patrzyło jak najbardziej w górę, a na jego występach zawiesiła koraliki i skórki układając je starannie pomimo zacinającego deszczu.

Usłyszała blisko siebie kroki kogoś brnącego przez kałuże i poświst ludzkiego oddechu. Odwróciła się na pięcie i odskoczyła w bok przerażona, że człowiek oszukał jej uszy; spojrzała z napięciem w twarz osłoniętą maską do oddychania.

— Co tu robisz? — zapytał mężczyzna.

Wyprostowała się i otarła o uda umazane błotem dłonie. Nagość krępowała ją, bo denerwowała ludzi. Nie odpowiedziała człowiekowi. Popatrzył na kij duszy, na złożone na mogile dary… na nią. W jego twarzy dostrzegła mniej złości, niż było jej w jego głosie.

— Bennett? — spytał ją mężczyzna.

Wciąż nieufna, wybąkała, że tak. Na dźwięk tego imienia łzy napłynęły jej do oczu, ale spłukał je deszcz. Złość… ją też czuła, złość, że zginął Bennett, a nie inni.

— Jestem Emilio Konstantin — powiedział mężczyzna. Wyprostowała się od razu, rozluźniając sprężone do ciosu i ucieczki mięśnie. — Dziękuję ci w imieniu Bennetta Jacinta; on byłby ci wdzięczny.

— Człowiek-Konstantin. — Zapomniała o wszystkich swoich zwyczajach i dotknęła go, tego bardzo wysokiego z rodzaju wysokich. — Kochać człowieka-Bennetta, wszyscy kochać człowieka-Bennetta. Dobry człowiek. Nazywać go przyjaciel. Wszyscy Dołowcy smutni. — Położył rękę na jej ramieniu, ten wysoki człowiek-Konstantin, a ona odwróciła się, otoczyła go ramieniem i położyła głowę na jego piersi obejmując go z namaszczeniem poprzez mokre, okropne w dotyku, żółte ubranie. Dobry Bennett złościł Lukasa. Dobry przyjaciel dla Dołowców. Jaka szkoda, że odszedł. Taka, taka szkoda, człowiek-Konstantin.

— Słyszałem — powiedział. — Słyszałem, jak tu było.

— Człowiek-Konstantin dobry przyjaciel. — Uniosła twarz w odpowiedzi na jego dotknięcie i spojrzała nieustraszenie w dziwaczną maskę, która nadawała mu przeraźliwy wygląd. Kochać dobrych ludzi. Dołowcy ciężko pracować, bardzo ciężko pracować, ciężko dla Konstantin. Dawać ci dary. Nie odchodź już.

Naprawdę nie chciała, żeby odszedł. Przekonali się na własnej skórze, jacy są Lukasowie. W całym obozie mówiono, że powinni dobrze pracować dla Konstantinów, którzy zawsze byli najlepszymi ludźmi i dawali więcej darów niż hisa.

— Jak się nazywasz? — spytał klepiąc ją po policzku. — Jak na ciebie wołamy?

Uśmiechnęła się nagle, ośmielona jego dobrocią i poklepała po swym lśniącym, mokrym teraz futrze, które było jej dumą.

— Ludzie nazywają mnie Satyna — powiedziała i roześmiała się, bo prawdziwe imię było jej własnością, rzeczą hisa, ale Bennett nadał jej to, żeby miała się czym szczycić, dał jej to imię i kawałek jasnej, czerwonej tkaniny, którą nosiła, aż zostały z niej same strzępy; trzymała je jeszcze jak największy skarb pośród swych darów ducha.

— Wrócisz ze mną? — spytał mając na myśli obóz ludzi. Chciałbym z tobą porozmawiać.

Miała na to ochotę, bo to oznaczało łaskę. Ale zaraz pomyślała ze smutkiem o obowiązku, cofnęła się i splotła ramiona przygnębiona stratą swej miłości.

— Posiedzę — powiedziała.

— Z Bennettem.

— Pomagać jego duchowi patrzeć w niebo — powiedziała wskazując na kij duszy. Wyjaśniała rzecz, której hisa nie wyjaśnia. — Patrzeć na jego dom.

— Przyjdź jutro — ustąpił. — Muszę porozmawiać z hisa.

Odchyliła w tył głowę i spojrzała na niego wstrząśnięta. Niewielu ludzi nazywało ich tym, czym byli. Dziwnie było to słyszeć.

— Przyprowadzić innych?

— Wszystkich starszych, jeśli zechcą przyjść. Potrzebujemy hisa na Nadwyżu, dobrych rąk, dobrej pracy. Potrzebna nam pomoc Podspodzia, potrzeba nam tu miejsca dla wielu ludzi.

Wyciągnęła ręce w kierunku wzgórz i otwartej równiny, której końca nie było widać.

— Tam jest miejsce.

— Ale starsi będą musieli wyrazić zgodę.

Roześmiała się.

— Mówisz rzeczy duchy. Ja, Satyna, daję to człowiekowi-Konstantinowi. Wszystko jest nasze. Ja daję, ty bierzesz. Cała wymiana, dużo dobrych rzeczy; wszyscy zadowoleni.

— Przyjdź jutro — powiedział i odszedł, wysoka, obca postać w zacinającym deszczu.

Satyna-Tam-utsa-pitan przykucnęła. Nie zważając na deszcz smagający jej pochylone plecy i ściekający po całym ciele, zapatrzyła się w mogiłę, w której ulewa wybijała szybko wypełniające się wodą wgłębienia.

Czekała. Po jakimś czasie przyszli inni, mniej przywykli do ludzi. Takim był Dalut-hos-me nie podzielający jej optymizmu w odniesieniu do nich; ale nawet on kochał Bennetta.

Ludzie byli różni. Tyle nauczyła się hisa.

Oparła się o Daluta-hos-me, Słońce-Przedzierające-się-przez-Chmury, w wieczornym mroku ich długiego czuwania i sprawiła mu tym gestem przyjemność. Tej pory zimowej zaczął składać dary przed jej matą żywiąc nadzieję na wiosnę.

— Na Nadwyżu chcą hisa — powiedziała. — Chcę zobaczyć Nadwyże. Chcę tego.

Pragnęła tego od chwili, gdy usłyszała, jak Bennett o nim opowiada. Stamtąd przybywał Konstantin (i Lukasowie, ale odpędzała od siebie tę myśl). Wyobrażała je sobie jako miejsce jasne, pełne darów i dobrych rzeczy, jak wszystkie te statki, które stamtąd zlatywały na dół przywożąc im dobra i dobre towary. Bennett opowiadał im o wielkim metalowym miejscu wyciągającym ramiona do słońca, aby spijać jego moc, gdzie przybywały i skąd odlatywały niczym olbrzymy statki ogromniejsze, niż mogli to sobie wyobrazić.

Do tego miejsca i z niego płynęły wszystkie rzeczy; a teraz odszedł Bennett wyznaczając Okres w jej życiu pod Słońcem. Ta podróż, której pragnęła, aby zaznaczyć ów Okres, była rodzajem pielgrzymki, takim jak wędrówka do posągów równiny, jak noc snu w cieniu tych posągów.

Dawali też posągi ludziom z Nadwyża, aby trzymały tam straż. To usprawiedliwiało nazywanie tego pielgrzymką. I Okres dotyczył Bennetta, który przyszedł z tej podróży.

— Czemu mi to mówisz — spytał Dalut-hos-me.

— Tam przyjdzie moja wiosna, na Nadwyżu.

Przytulił ją mocniej. Czuła bijące od niego ciepło. Otoczyło ją jego ramię.

— Pójdę z tobą — powiedział.

To było okrutne, ale pragnęła tej pierwszej podróży; a on też pragnął — jej; pragnienia przybrały na sile, gdy minęła szara zima i zaczęli wyglądać wiosny, ciepłych wiatrów i rozerwania powłoki chmur. A Bennett, zimny pod ziemią, będzie śmiał się swoim dziwacznym, ludzkim śmiechem i życzył im szczęścia.

Tak zawsze wędrowali hisa, wiosnami i porą zakładania gniazd.



PELL: SEKTOR NIEBIESKI PIĘĆ


28/5/52

Obiad znowu przebiegał w sztywnej atmosferze. Oboje wrócili do domu późno, otępiali po ciężkim dniu — dalsi uchodźcy, coraz większy chaos. Damon skończył i wreszcie uniósł głowę zdając sobie sprawę, że milczy pogrążony we własnym światku. Ujrzał Elenę zatopioną w swoim… ostatnio zdarzało się im to coraz częściej. Zaniepokoiła go ta myśl; sięgnął przez stół i położył rękę na jej dłoniach spoczywających obok talerza. Odwróciła jedną i ich ręce złączyły się w uścisku. Wyglądała na tak samo zmęczoną jak on. Pracowała też długie godziny — nie od dzisiaj. To była pewnego rodzaju ucieczka… nie myśleć. Nigdy nie wspomniała o Estelle. W ogóle bardzo mało się odzywała. Może, pomyślał, jest tak zapracowana, że ma niewiele do powiedzenia.

— Widziałem dzisiaj Talleya — powiedział ochryple pragnąc wypełnić tę ciszę, wyrwać Elenę z otępienia chociaż tym niewesołym tematem. — Wygląda na… spokojnego. Nie widać po nim, aby cierpiał. Ani śladu przygnębienia.

Zcisnęła dłoń.

— A więc słusznie postąpiłeś w jego sprawie, prawda?

— Nie wiem. Nie sądzę, aby istniał sposób przekonania się o tym.

— Sam tego chciał.

— Sam tego chciał — powtórzył za nią jak echo.

— Zrobiłeś, co mogłeś, aby być w porządku. Wyczerpałeś wszystkie możliwości.

— Kocham cię.

Uśmiechnęła się. Jej usta drżały, ale nie potrafiły długo udźwignąć uśmiechu.

— Eleno?

Cofnęła rękę.

— Myślisz, że utrzymamy Pell?

— Obawiasz się, że nie?

— Obawiam się, że ty w to nie wierzysz.

— Co ci przychodzi do głowy?

— Są sprawy, o których ze mną nie rozmawiasz.

— Nie mów do mnie zagadkami. Nie jestem w tym dobry. Nigdy nie byłem.

— Chcę mieć dziecko. Dla mnie okres próbny już się skończył, a odnoszę wrażenie, że dla ciebie jeszcze nie.

Twarz spłynęła mu rumieńcem. Przez pół uderzenia serca zastanawiał się, czy nie skłamać.

— Jeszcze nie. Nie sądzę, aby była to odpowiednia chwila na tę rozmowę. Jeszcze za wcześnie.

Zacisnęła mocno usta, zagniewana.

— Nie wiem, o co ci chodzi — powiedział. — Nie wiem. Jeśli Elena Quen pragnie dziecka; to w porządku. Ma do tego prawo. W porządku. Wszystko jest w porządku. Tylko ja bym wolał znać powód.

— Nie wiem, o czym mówisz.

— Dużo rozmyślałaś. Obserwowałem cię. Ale nie podzieliłaś się ze mną swymi myślami. Czego ty chcesz? Co ja mam zrobić? Pomóc ci zajść w ciążę i pozwolić odejść? Pomógłbym ci, gdybym wiedział jak. Co ja mam powiedzieć?

— Nie chcę walczyć. Nie chcę walki. Mówię ci, czego pragnę.

— Ale dlaczego?

Wzruszyła ramionami.

— Mam już dość czekania. — Zmarszczyła czoło. Po raz pierwszy od wielu dni poczuł kontakt z jej oczyma. Z Eleną. Z czymś delikatnym. — Gryziesz się — powiedziała. — Widzę to.

— Czasami wiem, że nie słyszę wszystkiego, co mówisz.

— Na statku… to moja sprawa, czy chcę mieć dziecko, czy nie. Rodzina żyjąca na statku jest sobie bliższa w wielu sprawach i bardziej oddalona w innych. Ale ty ze swoją rodziną… rozumiem to. Doceniam to.

— To także twój dom. I twoja rodzina.

Zdobyła się na najmniej uchwytny z uśmiechów, być może miała to być propozycja.

— A więc co ty na to?

Biura planowania stacji ostrzegały, jeśli to nie skutkowało, radziły, a potem już błagały. Utworzenie strefy Q nie było jedynym powodem. Tocząca się wojna coraz bardziej się zbliżała. Pierwszymi, którzy powinni się podporządkować nowym zarządzeniom, byli Konstantinowie.

Skinął tylko głową.

— A więc zakończyliśmy okres wyczekiwania.

Jakby uniósł się cień. Duch Estelle czmychnął z tego małego mieszkania, które wynajęli w niebieskim pięć, mniejszego, nie mieszczącego wszystkich mebli, jakie mieli, gdzie nic nie było na swoim miejscu. Od razu stało się domem: przedpokój z talerzami upchniętymi w szafkach na ubrania i pokój gościnny z wyplatanymi przez Dołowców koszami piętrzącymi się w rogach pokoju gościnnego służącego im w nocy za sypialnię i wypchanymi tym, co powinno się znaleźć w szafkach z przedpokoju.

Leżeli w łóżku, które spełniało w dzień rolę kanapy. A ona mówiła tuląc się w jego ramionach, mówiła po raz pierwszy od kilku tygodni do późna w nocy; był to potok wspomnień, którymi nie dzieliła się z nim nigdy, odkąd byli razem.

Usiłowała podsumować sobie, co straciła wraz z Estelle, z jej statkiem, wciąż ją tak nazywała. Braci, krewnych. Istny kupiec, mówili o kimś takim mieszkańcy stacji; ale on nie widział jakoś Eleny wśród innych, typowych kupców schodzących hałaśliwą gromadą ze statku, aby pohulać w dokach i przespać się z byle kim. Nigdy nie mógł wyobrazić jej sobie w takiej roli.

— To prawda — powiedziała, a on czuł jej oddech na swoim ramieniu. — Tak właśnie wygląda nasze życie. A co ty sobie wyobrażałeś? Że współżyjemy w ramach załogi? Na tym statku byli sami moi kuzyni.

— Ty byłaś inna — nie ustępował. Przypomniał sobie chwilę, kiedy ujrzał ją po raz pierwszy w swoim biurze. Chodziło o kłopoty, w jakie wdali się jej kuzyni… zawsze byli spokojniejsi od innych. Rozmowa, ponowne spotkanie; i jeszcze jedno; druga podróż… i znowu Pell. Nigdy nie włóczyła się z kuzynami po barach, nie pracowała na kupieckiego kaca; przychodziła do niego, swój wolny czas na stacji spędzała z nim. Nie wsiadła już na pokład. Kupcy rzadko zawierali związki małżeńskie. Elena to uczyniła.

— Nie — powiedziała. — To ty byłeś inny.

— I zabrałabyś ze sobą czyjeś dziecko? — Ta myśl nie dawała mu spokoju. O pewne rzeczy nigdy Eleny nie pytał, bo sądził, że zna odpowiedź. A i Elena nigdy w ten sposób z nim nie rozmawiała. Zaczął, poniewczasie, rewidować wszystko, co dotąd uznawał za wiadome; żeby cierpieć i żeby zwalczać to cierpienie. Była Eleną; tą wartością, w którą ciągle wierzył, której ufał.

— A gdzie mieliśmy je oddawać? — spytała robiąc wielkie oczy. — Kochaliśmy je, nie wierzysz? Należały do całego statku. Tylko że już ich nie ma. — Nagle potrafiła o tym mówić. Poczuł, że napięcie opada. Dobiegło go westchnienie. — Wszystkie zginęły.

— Nazywałaś Elta Quena swoim ojcem, a Tię James swoją matką. Czy tak to właśnie wyglądało?

— On był moim ojcem. Ona o tym wiedziała. — I po chwili: — Porzuciła stację, żeby pójść za nim. Niewielu się na to zdobędzie.

Nigdy go o to nie prosiła. Ta myśl nigdy mu wyraźnie nie przyszła do głowy. Prosić Konstantina, żeby opuścił Pell… spytał w duchu sam siebie, czyby to zrobił i poczuł głęboki niepokój. Zrobiłbym to, pomyślał niepewnie. Może bym tak zrobił.

— Trudno by było — przyznał głośno. — Tobie też było trudno.

Poczuł, jak jej głowa ociera się potakująco o jego ramię.

— Żałujesz, Eleno?

Potrząsnęła lekko głową.

— Trochę późno na rozmowę o takich sprawach — powiedział. — Chciałbym. Chciałbym, żebyśmy poznali się na tyle, aby ze sobą rozmawiać. Tak wielu rzeczy o sobie nie wiemy.

— Dręczy cię to?

Przytulił ją do siebie, pocałował poprzez gąszcz włosów i odgarnął je na bok. Chciał już powiedzieć nie, ale rozmyślił się i pominął pytanie milczeniem.

— Obejrzałaś sobie Pell. A czy wiesz, że moja noga nigdy nie postała na statku większym od promu? Że nigdy nie opuszczałem tej stacji? Nie mam pojęcia, jak patrzeć na niektóre sprawy, a nawet jak formułować pytania. Rozumiesz mnie?

— Ja też nie wiem, jak cię pytać o niektóre rzeczy.

— A o co byś chciała spytać?

— Właśnie spytałam.

— Nie wiem, czy odpowiedzieć tak, czy nie. Eleno, nie wiem, czy potrafiłbym opuścić Pell. Kocham cię, ale nie wiem, czy byłoby mnie na to stać… po tak krótkim czasie. I to właśnie mnie dręczy. Zastanawiam się, czy tkwi we mnie coś, co nigdy nie dopuszczało do mnie takiej myśli… co sprowadzało moje plany na przyszłość do rozważań, jak uczynić cię szczęśliwą na Pell…

— Łatwiej mnie zostać tu jakiś czas… niż Konstantinowi wyrwać swe korzenie x Pell; wyczekiwanie jest łatwe, cały czas to robimy. Tylko ja nie przewidziałam straty Estelle. A ty nie przewidywałeś tego, co się tu teraz wyprawia. Odpowiedziałeś mi.

— Jak to, odpowiedziałem?

— Zwierzając mi się ze swojej rozterki.

To go zastanowiło. C a ł y c z a s t o r o b i m y . Przestraszył się. Ale ona mówiła dalej, leżąc u jego boku, mówiła nie tylko o faktach, ale i o głębokich uczuciach; o tym, czym jest dla kupca dzieciństwo; o tym, jak w wieku dwunastu lat po raz pierwszy postawiła nogę na stacji i bała się nieokrzesanych jej mieszkańców, którzy zakładali, że każdy kupiec to łatwa zdobycz. O tym, jak przed laty zginął na 1Vlarinerze kuzyn zasztyletowany w bójce z mieszkańcem stacji, nie rozumiejąc do końca, że zabija go zazdrość tamtego człowieka.

Rzecz niewiarygodna… wraz ze stratą Estelle ucierpiała duma Eleny; duma… ta myśl uderzyła go tak, że leżał przez jakiś czas wpatrzony w sufit i rozmyślał.

Gasło, przepadało nazwisko… własność taka sama jak statek. Ktoś przyczynił się do zatarcia i to tak anonimowo, że nie znała wroga, od którego mogłaby je odzyskać. Przypomniała mu się Mallory, nieugięta arogancja elitarnej kasty, uprzywilejowanej arystokracji. Hermetycznie zamknięte światy rządzące się własnymi prawami, gdzie nikt nie posiadał nic własnego i każdy był właścicielem: statku i wszystkich, którzy do tego statku należeli. Kupcy, którzy kpili w żywe oczy z komendanta doku, wycofywali się, choć niechętnie, na rozkaz Mallory lub Quena. Czuła żal po stracie Estelle. Musiało tak być. Ale było jej też wstyd… że zabrakło jej tam, kiedy to się zdarzyło. Że Pell „uziemiła” ją w biurach doku, gdzie mogła wykorzystywać reputację, jaką cieszyli się Quenowie; ale teraz nie miała już żadnego oparcia, nic oprócz tej reputacji, na którą sobie nie zapracowała. Martwe nazwisko. Martwy statek. Być może wyczuwała współczucie u innych kupców. To byłoby najprzykrzejsze ze wszystkiego.

Prosiła go tylko o jedno, a on wykręcił się sianem nie podejmując żadnej dyskusji. Nie rozumiał.

— Pierwsze dziecko — wymruczał odwracając głowę na poduszce, aby na nią spojrzeć — będzie nosić nazwisko Quen. Słyszysz, Eleno? Na Pell jest dosyć Konstantinów. Ojciec może się zżymać, ale zrozumie. Matka też. Uważam, że takie postawienie sprawy ma duże znaczenie.

Rozpłakała się. Nigdy dotąd nie płakała w jego obecności, nie hamując nawet łez. Otoczyła go ramionami i pozostała tak aż do rana.



10


STACJA VIKING: 5/6/52

W polu widzenia, połyskując w świetle złej gwiazdy, unosił się Viking. Kopalnictwo, przemysł przetwórczy metali i bogactw mineralnych — z tego utrzymywała się stacja. Segust Ayres przyglądał się obrazom na ekranach ze swojego punktu obserwacyjnego na mostku frachtowca.

I co tu się nie zgadzało. Mostek wrzał alarmującymi uwagami przekazywanymi szeptem od stanowiska do stanowiska; napięcie na twarzach i pełne niepokoju spojrzenia. Ayres zerknął na swych trzech towarzyszy. Oni też to zauważyli i stali z niepewnymi minami, starając się nie przeszkadzać w realizacji rutynowych procedur, które kazały oficerom nadzoru przebiegać szybko od jednego stanowiska do drugiego.

Wraz z nimi podchodził jakiś inny statek. Ayres znał się na rzeczy wystarczająco dobrze, aby odpowiednio zinterpretować zaistniałą sytuację. Tamten nie wyłączał ciągu, dopóki nie stał się widoczny na ekranach, a statkom nie wolno było zbliżać się do siebie na taki dystans, nie w tej odległości od stacji; był duży, wielobrzechwowy.

— Wszedł w nasz pas — zauważył delegat March.

Statek wciąż się do nich przybliżał. Kapitan wstał ze swego miejsca i podszedł do nich.

— Zaczynają się kłopoty — powiedział. — Mamy eskortę. Nie rozpoznaję statku, który idzie naszym kursem, ale to statek wojenny, Szczerze mówiąc nie wydaje mi się, abyśmy znajdowali się nadal w strefie kontrolowanej przez Kompanię.

— Zamierza pan uwolnić się spod tej opieki i uciekać? spytał Ayres.

— Nie. Może pan wydać taki rozkaz, ale ani nam w głowie go wykonać. Nie rozumie pan w czym rzecz. To otwarty kosmos. Statki natykają się czasami na różne niespodzianki. Coś się tu dzieje. Wdepnęliśmy. Wysyłam bez przerwy sygnał „Nie strzelać. Przybywamy w celach pokojowych.” I przy odrobinie szczęścia dadzą nam spokój.

— Sądzi pan, że jest tu Unia?

— Są tylko oni i my, sir.

— A nasza sytuacja?

— Bardzo nieprzyjemna, sir. Ale zdawał pan sobie sprawę z ryzyka. Nie mogę gwarantować, że pańscy ludzie nie zostaną zatrzymani. Nie mogę, sir, przykro mi.

Marsh chciał zaprotestować, ale Ayres uniósł rękę.

— Nie. Proponuję przejść na drinka do kabiny głównej i po prostu zaczekać. Omówimy to.

Broń palna denerwowała Ayresa. Pędzony pod lufami karabinów przez wyrostków dokiem takim samym jak Pell, wtłoczony z nimi do windy, z tymi podobnymi do siebie jak krople wody rewolucjonistami, czuł, że braknie mu powietrza i niepokoił się o swych towarzyszy trzymanych nadal pod strażą niedaleko miejsca cumowania ich statku. Wszyscy żołnierze, jakich widział przechodząc przez dok, byli jak spod tej samej sztancy; umundurowani w zielone kombinezony, morze zieleni zalewające doki, przytłaczali swą liczbą garstkę cywilów. Wszędzie karabiny. A dalej, wzdłuż uciekającej ku górze krzywizny doku, pustka, wyludnione przestrzenie. Mało tu było ludzi. Zagęszczenie daleko mniejsze niż na Pell, pomimo że wokół całej stacji Viking dokowały frachtowce. Prawdopodobnie i one wpadły w pułapkę; być może kupcy spotykali się z cieplejszym przyjęciem — żołnierze, którzy weszli na pokład ich statku zachowywali się z chłodną uprzejmością — ale było więcej niż pewne, że statek już stąd nie odleci.

Nie puszczą stąd ani statku, który ich tu przywiózł, ani innych znajdujących się tu jednostek.

Winda zatrzymała się na którymś z wyższych poziomów. — Wysiadać — warknął młody kapitan i lufą karabinu dał mu znak, że ma wyjść do holu.

Oficer miał najwyżej osiemnaście lat. Wszyscy, zarówno mężczyźni jak i kobiety, byli krótko ostrzyżeni i wyglądali na rówieśników. Wysypali się z windy i ustawili sprawnie przed nim i za nim; jak na jednego mężczyznę jego wieku i kondycji fizycznej, strażników było aż nadto. Korytarz, którym szli, prowadzący do zaopatrzonych w okna biur, też był obstawiony wartownikami; stali nieruchomo pod ścianami trzymając karabiny na precyzyjnie ustalonej wysokości. Wszyscy mieli po osiemnaście lat albo coś koło tego, wszyscy byli krótko przystrzyżeni, wszyscy… przystojni. To właśnie przyciągało uwagę. Emanowała z nich jakaś nienaturalna świeżość, jak gdyby piękno umarło, jak gdyby nie istniało już rozróżnienie między brzydkim a ładnym. W tym towarzystwie blizna, jakiegokolwiek rodzaju deformacja uchodziłaby za wynaturzenie. Nie było wśród nich miejsca na pospolitość. Wszyscy mężczyźni i wszystkie kobiety byli zbudowani proporcjonalnie z niewielkim marginesem tolerancji, wszyscy byli do siebie podobni, chociaż różnili się karnacją skóry i rysami twarzy. Jak manekiny. Przypomnieli mu się pokiereszowani żołnierze z Norwegii i jej siwowłosa kapitan, ich zdezelowany sprzęt, ich sposób zachowania się, w którym trudno było się dopatrzyć jakiejś dyscypliny. Brud. Blizny. Wiek. Ci tutaj byli pod każdym względem bez zarzutu. Nieskazitelni.

Idąc między tymi manekinami czuł wewnętrzne drżenie, jakiś ucisk w żołądku. Minęli biura i weszli do sali, gdzie za stołem siedzieli starsi mężczyźni i kobiety. Odetchnął na widok siwych włosów, niedostatków w urodzie i nadwagi, odetchnął z wielką ulgą.

— Pan Ayres — przedstawił go manekin z karabinem w ręku. — Delegat Kompanii.

Manekin przybliżył się do stołu, żeby położyć skonfiskowane mu dokumenty przed siedzącą pośrodku tęgą siwowłosą kobietą. Przejrzała je przechylając głowę i marszcząc lekko brwi.

— Pan Ayres… Ines Andilin — przedstawiła się. — Przykra niespodzianka, prawda? Ale zdarza się. Pewnie wygłosi pan teraz w imieniu Kompanii reprymendę za zajęcie pańskiego statku? Proszę się nie krępować.

— Nie, obywatelko Andilin. W istocie, była to niespodzianka, ale nie wykluczająca porozumienia. Przybyłem tu, aby zobaczyć, co się da i dużo sobie obejrzałem.

— I co pan takiego widział, obywatelu Ayres?

— Obywatelko Andilin. — Postąpił kilka kroków w przód i zatrzymał się na widok zaniepokojonych twarzy i wędrujących w górę luf. — Jestem drugim sekretarzem Rady Bezpieczeństwa Ziemi. Moi towarzysze reprezentują najwyższe władze Kompanii Ziemskiej. Nasza inspekcja wykazała bałagan i militaryzm w łonie Floty Kompanii przekraczający granice odpowiedzialności Kompanii. Jesteśmy przestraszeni tym, co zastaliśmy. Odcinamy się od Maziana; nie chcemy przytrzymywać siłą żadnych terytoriów, których obywatele pragną podporządkować się innej władzy; pragniemy uniknąć uciążliwego konfliktu i niepotrzebnego ryzyka. Wiecie dobrze, że zawładnęliście tym terytorium. Granica jest zbyt cienka; nie możemy narzucać mieszkańcom Pogranicza tego, czego sobie nie życzą; a właściwie co by nam to dało? Nie uważamy spotkania na tej stacji za katastrofę. Prawdę mówiąc szukaliśmy was.

W radzie nastąpiło poruszenie; na twarzach zebranych pojawiło się zmieszanie.

— Jesteśmy przygotowani — powiedział Ayres podnosząc głos — na formalne zrzeczenie się wszelkich naszych roszczeń do spornych terytoriów. Szczerze mówiąc nie interesuje nas dalsza ekspansja poza obecne granice. Oddział Kompanii zajmujący się do tej pory eksploracją gwiazd zostaje rozwiązany w wyniku głosowania przeprowadzonego w łonie zarządu Kompanii; chodzi nam teraz jedynie o dopilnowanie sprawnego zlikwidowania naszych tutaj interesów, naszego wycofania się i ustanowienia trwałej granicy, która zapewni obu stronom rozsądne obszary wpływów.

Głowy pochyliły się. Rada wymieniała półgłosem uwagi na temat wygłoszonego przed chwilą oświadczenia. Ożywienie wykazywały nawet manekiny rozstawione pod ścianami sali.

— Reprezentujemy władze lokalne — powiedziała w końcu Andilin. — Ma pan sposobność przekazać swoje propozycje wyżej. Czy potrafi pan utrzymać w ryzach Maziana i zagwarantować nam bezpieczeństwo?

Ayres wstrzymał oddech.

— Flotę Maziana? Sądząc po jej kapitanach, nie.

— Przybywa pan tu z Pell.

— Tak.

— I twierdzi, że ma doświadczenie z kapitanami Maziana, o ile dobrze zrozumiałam?

Przez moment miał pustkę w głowie; rzadko popełniał podobne gafy. Nie był też przyzwyczajony do odległości, przy których informacje o takich ruchach nieprzyjaciela nabierają znaczenia. Ale od razu uświadomił sobie, że kupcy wiedzą i będą mogli powiedzieć tyle samo co on. Zatajanie podobnych informacji nie tylko mijało się z celem; było niebezpieczne.

— Spotkałem się — przyznał — z kapitanem Norwegii, niejaką Mallory.

Głowa Andilin przechyliła się uroczyście na bok.

— Signy Mallory. To rzadki przywilej.

— Nie dla mnie. Kompania nie bierze na siebie odpowiedzialności za poczynania Norwegii.

— Bałagan, nieudolność; odżegnanie się od odpowiedzialności… a przecież Pell ma dobrą reputację, jeśli chodzi o porządek. Jestem zaskoczona pańskim raportem. Co się tam stało? — Nie służę w waszym wywiadzie.

— A jednak odcina się pan od Maziana i Floty. To radykalny krok.

— Ale leży mi na sercu bezpieczeństwo Pell. To nasze terytorium.

— A więc nie jest pan gotów do zrzeczenia się roszczeń do wszystkich spornych terytoriów.

— Za terytoria sporne uważamy oczywiście te zaczynające się od Fargone.

— Ach, a jaka jest wasza cena, obywatelu Ayres?

— Formalne przeprowadzenie przekazania władzy, pewne porozumienia zakładające zabezpieczenie naszych interesów.

Twarz Andilin odprężyła się w uśmiechu.

— Chcecie zawrzeć z nami traktat. Odcinacie się od swoich sił zbrojnych i chcecie z nami pertraktować.

— To rozsądne rozwiązanie kryzysu w naszych stosunkach dwustronnych. Od nadejścia ostatniego wiarygodnego raportu z Pogranicza minęło dziesięć lat. O wiele dłużej flota pozostaje poza naszą kontrolą, nie stosuje się do poleceń, wikła w wojnę zaprzepaszczającą korzyści, jakie mogłaby przynosić pokojowa wymiana handlowa między naszymi obozami. To właśnie nas tu sprowadza.

W sali zaległa martwa cisza.

W końcu Andilin skinęła głową wydymając policzki.

— Panie Ayres, powinniśmy zawinąć pana w watę i dostarczyć ostrożnie, jak najostrożniej, na Cyteen. Żywiąc przy tym wielką nadzieję, że wreszcie ktoś na Ziemi zmądrzał. Ostatnie pytanie, nieco inaczej sformułowane. Czy Mallory była na Pell sama?

— Nie mogę na to odpowiedzieć.

— A zatem nie odcięliście się jeszcze całkiem od Floty. — Porozmawiamy o tym podczas negocjacji.

Andilin zagryzła wargi.

— Nie musi się pan obawiać, że udziela krytycznych informacji. Kupcy nie będą niczego przed nami ukrywać. Jeżeli ma pan możliwość powstrzymania Mazianowców przed wykonywaniem ich najbliższych manewrów, to radzę spróbować. Byłaby to demonstracja powagi pańskiej propozycji… uczyniłby pan przynajmniej znaczący gest w kierunku wszczęcia negocjacji. — Nie mamy wpływu na poczynania Maziana.

— Wie pan, że przegracie — powiedziała Andilin. — Prawdę mówiąc przegraliście i staracie się teraz wręczyć nam coś, co już sami sobie wywalczyliśmy… i dać na to koncesję.

— Zwycięzcy czy pokonani, nie jesteśmy zainteresowani w podsycaniu wrogości. Wydaje się nam, że naszym pierwotnym celem było zadbanie o to, aby urzeczywistnić komercjalne wykorzystanie gwiazd; no i istniejecie. Jesteście dla nas atrakcyjnym partnerem handlowym; wymagałoby to oczywiście wypracowania stosunków handlowych innych od obowiązujących poprzednio. Oszczędziłoby to nam nieporozumień z Pograniczem, których nie chcemy. Możemy porozumieć się co do przebiegu linii podziału, lokalizacji strefy przejściowej, w której mógłby się odbywać na równych prawach swobodny ruch waszych i naszych statków. Nie interesuje nas, co robicie po swojej stronie; kierujcie rozwojem Pogranicza według własnego uznania. Podobnie my, czyniąc pierwszy krok na drodze do normalizacji naszych stosunków wzajemnych, przystąpimy do wycofywania pewnej liczby frachtowców skokowych z obszaru waszych wpływów. Jeśli będziemy w stanie powstrzymać w jakiś sposób zapędy Conrada Maziana, te statki też odwołamy. Jestem z wami bardzo szczery. Interesy, którym służymy, są sobie odległe, nie ma żadnej rozsądnej przyczyny, dla której mielibyśmy dalej żywić do siebie nienawiść. Jesteście pod każdym względem uznawani za legalnych gospodarzy kolonii zewnętrznych. Jestem negocjatorem i tymczasowym ambasadorem, jeśli negocjacje dadzą pomyślny wynik. Nie uważamy tego za klęskę, skoro macie za sobą poparcie większości kolonii; fakt, że sprawujecie władzę na tych obszarach, jest tego najlepszym dowodem. Przywozimy wam formalne uznanie waszej władzy w imieniu nowej administracji, która stanęła na czele Kompanii… sytuację tę naświetlę bliżej waszym władzom centralnym; jesteśmy jednocześnie gotowi do wszczęcia rozmów. Wszystkie operacje wojskowe, na których przebieg mamy wpływ, zostaną wstrzymane. Niestety… nie jesteśmy w stanie przerwać działań Floty od zaraz, a tylko odciąć ją od źródeł zaopatrzenia i cofnąć nasze poparcie.

— Jestem administratorem regionalnym, o szczebel niżej względem władz centralnych, ale nie sądzę, ambasadorze Ayres, aby nasz rząd miał jakieś zahamowania co do wszczęcia rozmów na te tematy. Tak przynajmniej to wygląda z punktu widzenia administratora regionalnego. Witam pana serdecznie.

— Wskazany jest pośpiech… szybkie działanie ocali wiele istnień ludzkich.

— Tak, pośpiech. Ci żołnierze odprowadzą pana do bezpiecznej kwatery. Pańscy towarzysze zamieszkają wraz z panem.

— Jesteśmy aresztowani?

— Wprost przeciwnie. Dopiero zajęliśmy tę stację i nie jest na niej jeszcze całkiem bezpiecznie. Nie chcemy narażać pana na jakiekolwiek niebezpieczeństwo. Opakowanie z waty, panie ambasadorze. Ma pan swobodę poruszania się, ale zawsze pod eskortą naszych służb bezpieczeństwa; i szczerze panu radzę, niech pan odpoczywa. Odleci pan, gdy tylko zwolni się jakiś statek. Nie ma nawet pewności, czy zdąży się pan przespać przed odlotem. Zgadza się pan, sir?

— Zgadzam się — powiedział i Andilin przywołała do siebie młodego oficera i coś mu szepnęła. Oficer wykonał gest, tym razem ręką; Ayres wychodził żegnany skinieniami głowy wszystkich zasiadających za stołem, czując, jak zimne dreszcze przechodzą mu po plecach.

Co jednak znaczy ocena sytuacji na miejscu, pomyślał. Nie podobało mu się to, co tu zobaczył — ci podobni do siebie strażnicy, ten zionący zewsząd chłód. Rada Bezpieczeństwa rezydująca na Ziemi nie widziała tego wszystkiego wydając rozkazy i opracowując plany. Brak sieci pośrednich między Ziemią a Pograniczem po zamknięciu baz przy Gwiazdach Tylnych czynił eskalację działań wojennych czymś nie do przyjęcia z punktu widzenia logistyki, ale Mazian nie starał się nawet zapobiec rozszerzeniu się ich na całe Pogranicze… lekceważył sytuację, podsycał wrogość do niebezpiecznego poziomu. Na samą myśl o zarysowującej się nagle perspektywie reaktywowania tych stacji przy Gwiazdach Tylnych przez siły Maziana w ramach akcji umacniania pozycji obronnych za Pell zrobiło mu się słabo.

Separatyści już za długo byli u steru. Teraz czas na bardziej gorzkie decyzje… na zbliżenie z tym tworem zwanym Unią; porozumienia, granice, bariery… hamowanie ekspansji przeciwnika.

Nieutrzymywanie tego frontu groziło katastrofą… możliwością reaktywowania tych bliskich Ziemi stacji przez samą Unię i założenia tam dogodnych baz wypadowych. Na Stacji Sol trwała budowa floty; to musi potrwać. Do czasu osiągnięcia przez nią gotowości bojowej Mazian będzie mięsem armatnim dla dział Unii. Następnym punktem oporu, Stacją Sol, dowodzić musi sama Sol, a nie krnąbrna formacja, jaką stała się Flota Kompanii, nie słuchająca rozkazów Kompanii, działająca samowolnie.

Najważniejszym zadaniem, jakie teraz przed nimi stało, było utrzymanie Pell, utrzymanie tego jedynego przyczółka.

Ayres udał się w asyście swojej eskorty kilka poziomów niżej, gdzie zajął apartament, który mu przydzielono, wyposażony we wszelkie wygody; komfort dodał mu pewności siebie. Usiadł i zmuszając się do sprawiania wrażenia spokojnego oczekiwał swych towarzyszy, których obiecano zakwaterować razem z nim… i których w końcu przyprowadzono całą grupą. Byli zaniepokojeni swoim położeniem. Ayres odprawił ich eskortę, zamknął drzwi i wskazał oczyma na ściany pokoju ostrzegając milcząco przed nieskrępowaną rozmową. Tamci, Ted Marsh, Karl Bela i Ramona Dias, zrozumieli i nic nie powiedzieli, a on miał cichą nadzieję, że nie zdradzili się już ze swymi zamiarami gdzie indziej.

Ktoś na Stacji Viking, załoga frachtowca, popadł w poważne tarapaty. Nie miał co do tego żadnych wątpliwości. Przypuszczalnie kupcy potrafili przenikać przez linie frontów, nie ryzykując niczym gorszym ponad zagnanie do portów innych niż sobie zamierzyli; albo czasami, jeśli zatrzymywał ich statek Maziana, byli narażeni na konfiskatę części przewożonego ładunku lub zabranie mężczyzny albo kobiety z załogi. Kupcy żyli z tym. A kupcy, którzy przywieźli ich na Vikinga, będą trzymani w areszcie dopóki to, co widzieli na Pell i tutaj, przestanie mieć wartość wojskową. Miał nadzieję, że nie chodziło o nic więcej. Nie mógł dla nich uczynić nic.

Nie spał dobrze tej nocy i zanim nastał poranek dnia głównego, zostali, jak ostrzegała Andilin, ściągnięci z łóżek i wsadzeni na statek udający się w głąb terytorium Unii. Obiecano im, że miejscem przeznaczenia jest Cyteen, centrum dowodzenia rebelią. Zaczynało się. Odwrotu nie było.



11


PELL: ARESZT; SEKTOR CZERWONY: 27/6/52

Był tu znowu. Josh Talley spojrzał na okno swojego pokoju i dostrzegł w nim twarz, którą ostatnio tak często tam widywał… pamiętał jak przez mgłę, bo tak ostatnio wyglądały wszystkie jego wspomnienia, że zna tego człowieka i że ten człowiek ma związek ze wszystkim, co się z nim ostatnio działo. Tym razem napotkał jego wzrok i czując większą niż dotychczas ciekawość wstał ze swej pryczy. Z trudnością powłócząc osłabionymi nogami podszedł do okna i przyjrzał się z bliska stojącemu za szybą młodemu mężczyźnie. Przyłożył dłoń do szyby z nadzieją, bo inni unikali z nim kontaktu i czuł się samotny w tym białym więzieniu, gdzie dotyk zawodził i nic nie smakowało, gdzie słowa docierały z oddali. Dryfował w tej bieli otumaniony i odizolowany od świata.

Wychodź, radzili mu lekarze, wychodź, kiedy tylko poczujesz na to ochotę. Tam na zewnątrz jest świat. Możesz wyjść, kiedy będziesz gotów.

Tu było bezpiecznie jak w łonie matki. Przybywało mu tu sił. Dawniej leżał tylko na pryczy i nie chciało mu się nawet ruszyć palcem; wydawało mu się, że kończyny ma jak z ołowiu i odczuwał wszechogarniające zmęczenie. Był teraz o wiele silniejszy; zdobył się nawet na to, by wstać z łóżka i przyjrzeć się temu obcemu. Wracała mu odwaga. Po raz pierwszy wiedział, że wraca do zdrowia i to jeszcze bardziej dodawało mu odwagi.

Człowiek za szybą poruszył się, wyciągnął rękę i przyłożył ją do szklanej tafli w miejscu, gdzie znajdowała się jego dłoń. Otępiałe zmysły ożyły spodziewając się dotyku, spodziewając się dotknięcia tamtej ręki. Za tą taflą plastyku istniał wszechświat, wszystko, czego można było tam dotknąć, było niewyczuwalne, odizolowane, odcięte. Zahipnotyzowało go to odkrycie. Wpatrywał się w ciemne oczy i pociągłą młodą twarz człowieka w brązowym ubraniu i zastanawiał się, czy tam, na zewnątrz łona, nie stoi czasem on sam, bo ich dłonie przylegały do siebie tak idealnie, stykając się a nie dotykając.

Ale on był ubrany na biało, a to nie było lustro.

Ta twarz też nie była jego twarzą. Przypomniał sobie niewyraźnie swoją twarz, ale jego pamięć przechowała twarz chłopca, jego dawny wizerunek: nie potrafił odszukać w niej obrazu mężczyzny. To nie rękę chłopca wyciągał; to nie ręka chłopca wyciągała się do niego niezależnie od jego woli. Wiele przeszedł i nie mógł się jeszcze w tym wszystkim zorientować. Nie chciał. Pamiętał strach.

Twarz za szybą uśmiechnęła się do niego nikłym, przyjaznym uśmiechem. On też się uśmiechnął wyciągając jednocześnie drugą rękę. żeby dotknąć twarzy tamtego, ale na przeszkodzie stanął mu zimny plastyk.

— Wyjdź — rozległ się głos zza ściany.

Przypomniał sobie, że wolno mu to zrobić. Zawahał się, ale obcy dalej go wołał. Widział, jak jego usta poruszają się dźwiękiem, który dochodził skądinąd.

Podszedł ostrożnie do drzwi, które, jak go zapewniano, otworzą się, kiedy tylko będzie chciał przez nie wyjść.

Otworzyły się przed nim. Raptem musi bez zabezpieczenia stawić czoło wszechświatowi. Ujrzał stojącego tam i patrzącego nań mężczyznę; jeśli go dotknie, natrafi na zimny plastyk; i gdyby ten człowiek zmarszczył brwi, nie byłoby gdzie się skryć.

— Joshu Talley — odezwał się młody mężczyzna — nazywam się Damon Konstantin. Przypominasz mnie sobie?

Konstantin. To było potężne nazwisko. Oznaczało Pell i władzę. Co jeszcze znaczyło, nie mógł sobie przypomnieć; pamiętał tylko, że kiedyś byli nieprzyjaciółmi, ale teraz już nimi nie są. Wszystko zostało wymazane, wszystko wybaczone. Josh Talley. Ten człowiek go znał. Czuł się osobiście zobligowany do pamiętania tego Damona i nie mógł go sobie przypomnieć. Był tym zakłopotany.

— Jak się czujesz? — spytał Damon.

Skomplikowane pytanie. Usiłował znaleźć na nie odpowiedź i nie potrafił; to wymagało pozbierania myśli, które rozpierzchały się we wszystkich kierunkach naraz.

— Potrzebujesz czegoś? — spytał Damon.

— Zjadłbym pudding — powiedział. — Z owocami. — Taki lubił najbardziej. Jadł go na każdy posiłek z wyjątkiem śniadania; dawali mu, o co poprosił.

— A książki? Nie chciałbyś jakichś książek?

Tego mu jeszcze nie proponowano.

— Tak — powiedział przypominając sobie w przebłysku pamięci, że kochał książki. — Dziękuję.

— Pamiętasz mnie? — spytał ponownie Damon.

Josh potrząsnął głową.

— Przykro mi — powiedział żałośnie. — Prawdopodobnie spotkaliśmy się, ale widzi pan, nie pamiętam wszystkiego dokładnie. Przypuszczam, że musieliśmy się spotkać po moim przybyciu tutaj.

— To naturalne, że zapomniałeś. Powiedziano mi, że bardzo dobrze sobie radzisz. Byłem tu już kilka razy, żeby się o ciebie dowiedzieć.

— Pamiętam.

— Pamiętasz? Kiedy wydobrzejesz, odwiedź mnie kiedyś w moim mieszkaniu. Zapraszam cię w imieniu swoim i żony. Zastanowił się nad propozycją i wszechświat rozszerzył się, urósł do dwóch wymiarów i pęczniał dalej, tak że nie był już pewien oparcia dla swoich stóp.

— Czy ją też znam?

— Nie. Ale ona wie. Rozmawialiśmy z nią o tobie. Mówi, że chce, abyś przyszedł.

— Jak się nazywa?

— Elena. Elena Quen.

Powtórzył to swoimi ustami, żeby nie zapomnieć. Kupieckie nazwisko. Nie myślał dotąd o statkach. Teraz o nich pomyślał. Przypomniał sobie mrok i gwiazdy. Utkwił nieruchomy wzrok w twarzy Damona, żeby tylko nie utracić z nią kontaktu, z tym punktem odniesienia rzeczywistości w przesuwającym się białym świecie. Gdyby mrugnął, mógłby znowu zostać sam. Mógłby ocknąć się w swym pokoju, w swoim łóżku i nie mieć się czego uchwycić. Skupił się z całej siły.

— Przyjdziesz jeszcze — powiedział — nawet gdybym zapomniał. Proszę cię, przyjdź i przypomnij mi.

— Nie zapomnisz — uspokoił go Damon. — Ale przyjdę, jeśli ty nie przyjdziesz.

Josh zaszlochał, co zdarzało mu się łatwo i często. Łzy popłynęły mu po twarzy; były jedynym odzwierciedleniem emocji, nie smutku czy radości, ale całkowitego odprężenia. Oczyszczenia.

— Nic ci nie jest? — spytał Damon.

— Jestem zmęczony — odparł, bo nogi osłabły mu od stania i wiedział, że powinien już wrócić do łóżka, zanim zakręci mu się w głowie. — Wejdziesz do mnie?

— Muszę tutaj zostać — powiedział Damon. — Ale przyślę ci książki.

Zdążył już zapomnieć o książkach. Pokiwał głową zadowolony i zakłopotany zarazem.

— Wracaj — powiedział Damon opuszczając go.

Josh odwrócił się i wszedł z powrotem do środka.

Drzwi zamknęły się za nim. Podszedł do łóżka, gdyż czuł się bardziej osłabiony, niż przypuszczał. Musi więcej chodzić. Dosyć wylegiwania się; gdyby chodził, prędzej przyszedłby do siebie.

Damon. Elena. Damon. Elena.

Tam na zewnątrz było miejsce, które stało się dla niego realne, do którego po raz pierwszy pragnął pójść… miejsce, do którego można się udać, kiedy go stąd wypuszczą.

Spojrzał na okno. Nikt nie stał za szybą. Przez jedną straszliwą chwilę pomyślał, że mu się to wszystko przywidziało, że była to cząstka świata snów, który kształtował się w tej bieli sam z siebie i że on to sobie wyobraził. Ale zapamiętał przecież imiona; szczegóły i treść niezależne od niego samego; to działo się na jawie albo on traci zmysły.

Przyszły książki, cztery kasety do odtwarzacza. Przyciskał je do piersi siedząc ze skrzyżowanymi nogami na łóżku i kołysał się uśmiechając sam do siebie i śmiejąc, bo to była prawda. Dotknął rzeczywistego świata zewnętrznego, a ten świat dotknął jego.

Rozejrzał się dokoła i zobaczył tylko pokój ze ścianami, których już nie potrzebował.



Księga II



1


BAZA GŁÓWNA NA PODSPODZIU: 9/2/52

Od rana niebo było czyste nie licząc kilku kłębiastych obłoczków, za to nad północnym horyzontem, za rzeką, formowała się ławica chmur. Były daleko; zwykle mijało półtora dnia, zanim chmury znad horyzontu nadciągnęły nad bazę Podspodzia, zamierzali więc wykorzystać to przejaśnienie na łatanie wyrw w groblach, które odcięły ich od bazy numer cztery i całego łańcucha obozów znajdujących się za nią. Mieli nadzieję, że to już ostatnia z zimowych burz. Pąki na drzewach nabrzmiewały coraz bardziej, aby rozerwać się lada dzień; kiełkowały ziarna zmyte przez powódź i stłoczone teraz jedno przy drugim przy kratach ze zbitych na krzyż żerdzi rozstawionych wśród pól; niedługo trzeba je będzie poprzerywać i przeflancować na stałe zagony. Pierwsza wyschnie baza główna, za nią bazy położone w dół rzeki. Woda w rzece trochę dzisiaj opadła, nadszedł więc meldunek z młyna.

Emilio dostrzegł w górze rzeki dostawczy ciągnik gąsienicowy pełznący błotnistym traktem, odwrócił się i ruszył kiepską, wydeptaną wieloma stopami dróżką ku wyżej położonym terenom i kopułom zagrzebanym we wzgórzach, kopułom, których zrobiło się tu już dwa razy więcej niż dawniej, nie licząc tych, które przeniesiono dalej. Kompresory dudniły nierytmicznie — nieprzerwany puls ludzkości na Podspodziu. Wtórowały im pompy czkające wodą, która przesiąknęła do kopuł pomimo wysiłku, jaki włożyli w uszczelnianie podłóg. Jeszcze więcej pomp pracowało przy groblach zabezpieczających młyn i dalej, na polach. Nie spoczną, dopóki nie wynurzą się spod wody wbite tam w ziemię pale.

Wiosna. Prawdopodobnie w powietrzu rozchodzą się teraz odurzające dla tubylców wonie. Ludzie, oddychając poprzez wentyle i zawory swych masek, niewiele z tego czują. Emilio z rozkoszą nadstawiał plecy na działanie ciepłych promieni słońca korzystając ile się da z tego pierwszego pogodnego dnia. Dołowcy krzątali się wokół, wypełniając powierzone im zadania nie tyle zręcznie co pilnie, wykonując całą gromadą dziesięć pospiesznych kursów, tam gdzie wystarczyłby jeden, ale pod większym obciążeniem. Zaśmiewali się przy tym upuszczając co lżejszy bagaż, żeby pofiglować pod jakimkolwiek pretekstem. Szczerze się dziwił, że z nadchodzącą wiosną tak sumiennie jeszcze przykładają się do pracy. Pierwszej bezchmurnej nocy nie dali zasnąć całemu obozowi swoim trajkotaniem, uszczęśliwionym wskazywaniem na rozgwieżdżone niebo i rozmowami o gwiazdach; z pierwszym bezchmurnym świtem wymachiwali rękoma do wschodzącego słońca, wrzeszczeli i wiwatowali na cześć wstającego dnia — ale i ludzie chodzili tego dnia w lepszych nastrojach, podnieceni pierwszą wyraźną oznaką zbliżającego się końca zimy. Teraz było już zdecydowanie cieplej. Samice zaczęły zachowywać się zalotnie, a samce traciły głowę; z dużym prawdopodobieństwem można było założyć, że to, co wyśpiewuje, świergocze, gaworzy i pogwizduje kusząco a namiętnie po zaroślach albo na pączkujących drzewach porastających wzgórza, to Dołowiec.

Nie było jeszcze tak upojnie jak wtedy, gdy drzewa na dobre obsypią się kwieciem. Nadejdzie wkrótce czas, kiedy hisa stracą całkiem zapał do pracy i wyruszą na włóczęgę, samice pierwsze i samotnie, za nimi ochoczo samce, do miejsc, gdzie nie przeszkodzą im ludzie. Spora część liczących sobie trzy sezony samic spędzi wiosnę zaokrąglając się i zaokrąglając — na tyle, na ile okrągła stać się może żylasta hisa — aby w zimie, ukrywszy się w tunelach wydrążonych w stokach wzgórz, wydać na świat małe kruszynki, same rączki i nóżki porośnięte różowym dziecięcym meszkiem, które już następnej wiosny baraszkować będą o własnych siłach, ale nie wiadomo, czy ludziom dane to będzie oglądać.

Minął rozbrykanych hisa i wspinając się kamienistą ścieżką dotarł do Dyspozytorni mieszczącej się w najwyżej na tym wzgórzu położonej kopule. Wychwycił uchem chrzęst kamieni za plecami i obejrzawszy się ujrzał Satynę kuśtykającą jego śladem; wymachiwała rękoma dla utrzymania równowagi, stąpając bosymi stopami po ostrych kamieniach, które pokrywały ścieżkę przeznaczoną dla ludzkich butów, a jej skrzacią twarzyczkę wykrzywiał grymas bólu. Uśmiechnął się widząc, jak usiłuje naśladować jego kroki. Przystanęła i uśmiechnęła się do niego, przystrojona niecodziennie w miękkie skórki, paciorki i czerwone strzępy syntetycznego materiału.

— Prom przylatywać, człowiek-Konstantin.

Faktycznie. Tego pogodnego dnia zapowiadano lądowanie. Wbrew zdrowemu rozsądkowi, wbrew faktom świadczącym o tym, że żyjące w synchronizmie z naturą pary stają się w porze wiosennej nieobliczalne, obiecał jej, że ona i jej towarzysz będą mogli przez jakiś czas popracować na stacji. Jeśli mógł istnieć Dołowiec, który słaniając się na nogach, dźwigałby zbyt ciężki dla siebie ładunek, była nim Satyna. Starała się desperacko wywrzeć na nim wrażenie… „Popatrz, człowiek-Konstantin, jak dobrze pracuję.”

— Spakowana do drogi — zauważył.

Pokazała na kilka małych toreb nie-wiadomo-czego, którymi obwiesiła całą swoją osobę, poklepała je i uśmiechnęła się promiennie.

— Ja spakowana. — I naraz jej twarz posmutniała. Wyciągnęła do niego ręce. — Przyjść pokochać ciebie, człowiek-Konstantin, ciebie i twoja przyjaciółka.

Żona. Hisa nigdy nie potrafiła pojąć, co to znaczy mąż i żona. — Wejdź — zaprosił ją wzruszony tym gestem.

Jej oczy pojaśniały z zadowolenia. Dołowców przeganiano nawet z sąsiedztwa kopuły Dyspozytorni. Wypadki zaproszenia któregoś z nich do środka zdarzały się bardzo rzadko. Zszedł przodem po drewnianych schodkach, wytarł zabłocone buty o słomiankę, przytrzymał jej drzwi i zaczekał z otwarciem wewnętrznego luku śluzy, aż założy na twarz maskę do oddychania, która dyndała jej na szyi.

Kilku pracujących wewnątrz ludzi podniosło wzrok, popatrzyło, niektórzy skrzywili się z niechęcią, i wróciło do swych zajęć. W kopule, poprzedzielanej na boksy niskimi wiklinowymi parawanami, miało swoje biura kilku techników; boks, który zajmował wraz z Miliko, znajdował się na samym końcu, gdzie jedyna prawdziwa w tej wielkiej kopule ściana wydzielała dla nich prywatną powierzchnię mieszkalną, klitkę o powierzchni kilku metrów kwadratowych z wyplataną matą na podłodze sypialnię i biuro zarazem. Otworzył drzwi obok szafek ubraniowych i Satyna weszła za nim rozglądając się wokół tak, jakby nie była w stanie wchłonąć nawet połowy z tego, co widziała. Nie przyzwyczajona do dachu nad głową, pomyślał wyobrażając sobie, jak wielką zmianą musi być dla Dołowca raptowne przeniesienie na stację. Nie ma wiatru, nie ma słońca, wszędzie tylko stal. Biedna Satyna.

— No proszę! — wykrzyknęła Miliko podnosząc wzrok znad wykresów rozpostartych na ich łóżku.

— Kochać ciebie — powiedziała Satyna i zbliżywszy się do niej bez cienia zażenowania, objęła Miliko i nie zważając na zasłaniającą jej twarz maskę przytuliła swój policzek do jej policzka.

— Odlatujesz — powiedziała Miliko.

— Odlatywać do twój dom — przytaknęła. — Zobaczyć dom Bennetta. — Zawahała się przez chwilę, zakłopotana założyła ręce do tyłu i przestępując z nogi na nogę spoglądała na to Damona, to na Miliko. — Kochać człowiek-Bennett. Zobaczyć jego dom. Nasycić oczy jego dom. Zrobić ciepło, ciepło nasze oczy.

Czasami to, co mówili Dołowcy, nie miało wielkiego sensu; czasami znów to, o co im chodziło, wybijało się z ich paplaniny z zadziwiającą jasnością. Emilio patrzył na Satynę z jakimś poczuciem winy, że pomimo tak długiego obcowania z Dołowcami żaden człowiek nie potrafi zrozumieć więcej niż kilka słów z tego, co trajkoczą. Bennett był w tym najlepszy.

Hisa uwielbiali dary. Przypomniała mu się leżąca na półce przy łóżku muszla, którą znalazł kiedyś na brzegu rzeki. Zdjął ją z półki i wręczył Satynie. Jej ciemne oczy zabłysły. Zarzuciła mu ręce na szyję.

— Kochać ciebie — oznajmiła uroczyście.

— Ja też cię kocham, Satyno — zapewnił ją i położywszy jej dłonie na ramionach odprowadził przez zewnętrzne biura do śluzy i wypuścił.

Otworzyła zewnętrzne drzwi i dopiero wtedy zdjęła maskę, uśmiechnęła się i pomachała mu ręką.

— Iść pracować — powiedziała.

Zapowiadano przylot promu. Robotnik człowiek nie pracowałby w dniu swego odlotu; ale Satyna wyszła z niekłamanym entuzjazmem, trzaskając z całej siły drzwiami, jak gdyby jeszcze teraz mogła ulec zmianie czyjaś decyzja.

A może przypisywanie jej jakichkolwiek ludzkich motywów było nie na miejscu? Może to była radość albo wdzięczność? Dołowcy nie rozumieli co to zapłata; dary, mówili.

Bennett Jacint rozumiał ich. Dołowcy opiekowali się jego grobem. Kładli na nim muszle, te najwspanialsze, skórki, ustawiali dziwne guzłowate rzeźby, które znaczyły dla nich coś ważnego.

Odwrócił się i poszedł z powrotem poprzez centrum dowodzenia do swojego mieszkania i Miliko. Ściągnął kurtkę i powiesił ją na kołku. Maska do oddychania, ten ornament, który wszyscy tutaj nosili od rana do wieczora, dalej dyndała mu u szyi.

— Przyszła prognoza pogody ze stacji — powiedziała Miliko. — Znowu nam się dostanie w jakiś dzień po dotarciu tu następnej ławicy chmur. Nad morzem formuje się silny front burzowy.

Zaklął; no i nacieszyli się wiosną. Zrobiła mu miejsce wśród map porozrzucanych po łóżku. Usiadł i spojrzał na szkody, które zaznaczyła czerwoną kredką — zalane obszary, które mogła im pokazać Pell, ciągnące się wzdłuż długich pasm małych kółeczek oznaczających założone przez nich obozy, wzdłuż nie wybrukowanych dróg biegnących ręcznie usypanymi groblami.

— Och, zanosi się, że będzie jeszcze gorzej — powiedziała Miliko pokazując mu mapę topograficzną. — Komputer przewiduje tym razem takie opady, że znowu zaleje nam strefy niebieskie. Aż pod próg bazy dwa. Ale droga biegnąca nasypem powinna na znacznym odcinku pozostać ponad linią wody.

Emilio spojrzał na nią spode łba i westchnął cicho.

— Miejmy nadzieję. — Droga była ważna; pola mogą stać pod wodą jeszcze kilka tygodni i nic im to nie zaszkodzi; najwyżej przesunie się harmonogramy prac. Miejscowe zboża lubiły wodę, zależały od niej w początkowych stadiach swoich cyklów naturalnych. Kraty chroniły młode rośliny przed spłynięciem w dół rzeki. Najbardziej cierpiały na tym maszyny ludzi i ludzkie nastroje. — Dołowcy mają na to dobry sposób — mruknął. — Przeczekują zimowe deszcze, wywędrowują, gdy zaczynają kwitnąć drzewa, kochają się, zakładają gniazda wysoko i czekają tam, aż wszystko się wyklaruje.

Miliko uśmiechnęła się nie przerywając nanoszenia znaków na mapę.

Westchnął nie zaszczycony jej spojrzeniem, wyciągnął plastikową płytę służącą mu za pulpit do pisania i przystąpił do wyznaczania zadań dla personelu, przetasowując priorytety w dostępie do sprzętu. A może, pomyślał, że przymilić się Dołowcom, zorganizować dla nich jakieś specjalne dary, żeby odwlekli trochę swoją sezonową dezercję. Bolał nad utratą Satyny i Niebieskozębego; ta para bardzo mu pomagała przekonując w bezpośredniej dyskusji swych pobratymców do tego, na czym bardzo zależało ich człowiekowi-Konstantinowi. Ale ten kij miał dwa końce; Satyna i Niebieskozęby chcieli lecieć; teraz oni chcieli coś od niego i był najwyższy czas, żeby ich puścić, zanim nadejdzie wiosna i stracą nad sobą wszelką samokontrolę.

Rozmieszczali starych wyjadaczy i nowicjuszy oraz ludzi przydzielonych tu z Q w każdej z nowych baz zakładanych wzdłuż drogi, starając się zachować przy tym takie proporcje, które nie narażą stałych załóg na wybuch buntu; usiłowali uczynić z ludzi z Q robotników wbrew ich przekonaniu, że są wykorzystywani; starali się działać bez przymusu — przenosili tylko tych, którzy wyrazili na to zgodę, a najoporniejsi zostawali w bazie głównej, w tej pojedynczej ogromnej kopule, wielokrotnie już powiększanej o dodatkowe pomieszczenia, aż stała się jakimś monstrum — jej nieregularna bryła rozciągała się na sąsiednie wzgórze… i mieli z nimi ciągłe kłopoty. Robotnicy-ludzie zajmowali kilka następnych kopuł, tych wybranych, tych najwygodniejszych — ci zawsze bronili się przed przeniesieniem do bardziej prymitywnych warunków, jakie panowały przy szybach albo w nowych obozach, sam na sam z lasem, powodziami, elementem z Q i z dziwnymi hisa, których nie rozumieli.

Łączność zawsze stanowiła problem. Utrzymywali ją poprzez komunikator; ale dalej, w terenie, wciąż dręczyła ich samotność.

Idealnym rozwiązaniem byłoby połączenie lotnicze; ale jeden powolny samolot, który zbudowali kilka lat temu, rozbił się przed dwoma laty na lądowisku… lekki samolot i burze szalejące na Podspodziu nie dały się pogodzić. Zbudować miejsce do lądowania dla promów… mieli już je w planie, przynajmniej dla bary numer trzy, ale wycinanie drzew trzeba było uzgadniać z Dołowcami, a była to sprawa drażliwa. Przy poziomie techniki, jaki udało im się osiągnąć na powierzchni planety, najpewniejszym środkiem transportu pozostawały wciąż łaziki gąsienicowe, cierpliwe i powolne jak tempo życia na Podspodziu, brnące z mozołem przez błoto i wodę ku zdumieniu i zachwytowi Dołowców. Nafta i zboże, drewno i zimowe warzywa, suszone ryby, eksperyment polegający na udomowieniu sięgających kolan pitsu, na które polowali Dołowcy… („Wy źli”, wypowiadali się w tej sprawie Dołowcy, „wy robić im ciepło w swoim obozie i wy wtedy je jeść, niedobra taka rzecz.” Ale Dołowcy z bazy numer jeden stali się pasterzami i nauczyli się wszyscy jeść domowe mięso. Tak kazał Lukas i był to jedyny projekt Lukasa, który się udał.) Ludzie mieszkający na Podspodziu byli nieźle wyposażeni i potrafili wyżywić zarówno siebie, jak i stację, nawet przy nękającym ją obecnie napływie uchodźców. Nie było to zadanie łatwe. Zakłady przetwórcze tam na górze, na stacji, i tutaj, na Podspodziu, pracowały non stop. Samowystarczalność w powielaniu każdego artykułu, który do tej pory importowali, w realizacji każdego zamówienia nie tylko dla siebie, ale i dla przeciążonej stacji, i w robieniu zapasów, czego tylko się da… to wszystko spadało na nich, na Podspodzie, na ich barki — nadmiar populacji, brzemię urodzonych i wychowanych na stacji ludzi, ich ziomków i uchodźców, którzy nigdy nie postawili stopy na powierzchni planety. Nie mogli już polegać na wymianie towarowej, która kiedyś splatała Vikinga i Marinera, Esperance i Pan-Paris, Russella i Voyagera w ich własny Wielki Krąg zaspokajający potrzeby tworzących go stacji. Żadna z tamtych stacji nie byłaby w stanie poradzić sobie sama; żadna nie posiadała żyjącego świata, który był do tego niezbędny — żyjącego świata i rąk, które by na nim pracowały. Przygotowywali się do uruchomienia kopalń, ale realizacje tych planów od dawna opóźniali, chcieli być gotowi do powielania materiałów, których w systemie Pell było już pod dostatkiem… tak na wszelki wypadek, gdyby sytuacja pogorszyła się bardziej niż się spodziewano; przemieszczano już pierwsze brygady robotników. W lecie, kiedy będzie się już można dogadać z Dołowcami, przystąpią do realizacji szeroko zakrojonych, nowych programów, z którymi ruszą pełną parą na jesieni, kiedy Dołowcy wykazują największą ochotę do pracy, kiedy zimne wiatry przypominają im znowu o zimie i zdają się wtedy harować bez spoczynku, pracując dla ludzi i znosząc naręcza miękkiego mchu do swoich tuneli wydrążonych w zalesionych wzgórzach.

Podspodzie stało u progu wielkich zmian. Liczba mieszkańców-ludzi wzrosła w czwórnasób. Nie był tym zachwycony; Miliko też nie. już mieli kłopoty z wolnymi terenami… wszechobecne mapy Miliko — miejsca, w których nigdy nie powinna stanąć noga człowieka, piękne miejsca, miejsca uznawane przez Dołowców za święte i miejsca mające żywotny związek z cyklami tak hisa, jak i dzikich zwierząt.

Przepchnąć zakaz przez radę jeszcze za ich pokolenia, nawet tego roku, zanim uformują się rozmaite grupy nacisku. Otoczyć ochroną rzeczy, które muszą przetrwać. Z naciskami już mieli do czynienia. Ta ziemia nosiła już wiele blizn… dym z młyna, kikuty drzew, ohydne kopuły, pola uprawne na brzegach rzeki i te ciągnące się wzdłuż błotnistych dróg. W przyszłości zamierzali stopniowo zwracać większą uwagę na estetykę i ochronę środowiska, zakładać ogrody, maskować drogi i kopuły… teraz szansa ta im umykała.

Byli razem z Miliko zdecydowani walczyć z przeciwnościami i za wszelką cenę nie dopuścić do dalszych zniszczeń. Kochali Podspodzie, jego dobre i złe strony, wariujące hisa i gwałtowność burz. Ludziom pozostawała zawsze stacja; czekały tam na nich antyseptyczne korytarze i wyściełane meble. Ale Miliko czuła się tutaj dobrze; nocami kochali się z przyjemnością przy akompaniamencie deszczu bębniącego w plastikową kopułę, dudniących w ciemności kompresorów i szalonego śpiewu nocnych stworzeń Podspodzia, tuż za ścianą. Z upodobaniem obserwowali zmieniające się z godziny na godzinę niebo, wsłuchiwali się w szelest wiatru w trawie i w koronach otaczających drzew, śmiali się z figli Dołowców i zarządzali całym tym światem czując, że są w stanie rozwiązać każdy problem oprócz kaprysów pogody.

Brakowało im domu, rodziny, doskwierał brak innej rozleglejszej przestrzeni, ale nie przyznawali się do tego… mówili nawet o budowie kopuły dla siebie, kiedy będą mieli trochę wolnego czasu, za parę lat, kiedy będzie tu można budować domy; ta nadzieja była bliższa spełnienia wcześniej, kiedy osada na Podspodziu była cicha i spokojna, przed przybyciem Mallory i innych, przed powstaniem Q.

Teraz zachodzili tylko w głowę, jak tu przetrwać na dotychczasowym poziomie. Przemieszczali ludność pod strażą, ze strachu przed tym, do czego tamci mogą być zdolni. Otwierali nowe bazy na najprymitywniejszym poziomie, niedostatecznie przygotowane. Starali się dbać jednocześnie i o ziemię, i o Dołowców, i udawali przed sobą, że na stacji wszystko jest w porządku.

Emilio skończył rozpisywanie zadań dla personelu, wyszedł i wręczył wszystko dyspozytorowi Ernstowi, który pełnił jednocześnie funkcje księgowego i operatora komputera — wszyscy tutaj pracowali na kilku etapach. Wszedł z powrotem do swojego biura/sypialni i zmierzył wzrokiem Miliko siedzącą jak zwykle z plikiem map na kolanach.

— Zjemy coś? — spytał.

Tego popołudnia zamierzał przejść się do młyna, a teraz miał chęć wypić w spokoju filiżankę kawy i skorzystać po raz pierwszy tego dnia z pieca mikrofalowego, stanowiącego jeszcze jedną luksusową pozycję w wyposażeniu tej kopuły, wyposażeniu, które zawdzięczał swojej pozycji… marzył, aby na chwilę usiąść i odpocząć.

— Zaraz kończę — mruknęła.

Rozległ się dzwonek… te trzy ostre impulsy zburzyły za jednym zamachem cały rozkład dnia. Prom przybywał wcześniej; spodziewał się go dopiero wieczorem. Pokręcił głową.

— Za wcześnie na lunch — powiedział.

Prom wylądował, zanim skończyli. Wszyscy w kopule Dyspozytorni doszli do tego samego wniosku i dyspozytor Ernst wydawał polecenia między kolejnymi kęsami kanapki. To był ciężki dzień dla wszystkich.

Emilio przełknął ostatni kęs, popił go ostatnim łykiem kawy i naciągnął kurtkę. Miliko już wkładała swoją.

— Przywieźli nam jeszcze paru typków z Q — oznajmił Ernst zza pulpitu dyspozytora; i w chwilę później, na tyle głośno, aby usłyszała go cała kopuła, dorzucił: — Dwustu. Upchnęli ich w tej zimnej ładowni jak suszone ryby. Prom, co my mamy z nimi robić?

Nadeszła odpowiedź — same trzaski, jakiś bełkot i zaledwie kilka zrozumiałych słów. Emilio potrząsnął z rozdrażnieniem głową i podszedłszy do Jima Ernsta pochylił się nad nim.

— Uprzedź kopułę Q, że będą się musieli trochę ścieśnić, zanim nie zorganizujemy jakichś dalszych transportów drogą. — Większość Q jest u siebie na lunchu — przypomniał mu Ernst.

Z zasady unikali nadawania komunikatów, gdy cała Q zbierała się w swojej kopule. Ci ludzie mieli irracjonalne skłonności do popadania w histerię.

— Rób, co mówię — ponaglił Ernsta i Ernst przekazał informację.

Emilio naciągnął a twarz maskę do oddychania i ruszył ku śluzie. Miliko podążała tuż za nim.

Przyleciał największy prom; wypluwał teraz ze swych czeluści zaledwie kilka pozycji z listy zaopatrzeniowej, którą przesłali na stację. Większość dóbr płynęła w przeciwnym kierunku w kopułach magazynowych czekały na załadunek kontenery z produktami Podspodzia; prom zabierze je na górę, żeby Pell miała co jeść.

Gdy zbliżali się do kręgu lądowiska znajdującego się tuż za wzgórzem, po rampie schodzili pierwsi pasażerowie — wymiętoszeni ludzie w skafandrach, najprawdopodobniej śmiertelnie przerażeni przeniesieniem, których upchnięto w ładowni towarowej w liczbie większej, niżby należało… w liczbie na pewno większej, niż była im potrzebna tu, na Podspodziu, wszystkich na raz. Wśród nich zobaczyli kilku lepiej się prezentujących ochotników — przegranych w komputerowej loterii; ci trzymali się z boku. Ale strażnicy z promu czekali z karabinami, żeby spędzić zesłańców w jedną grupę. Byli wśród nich ludzie starsi i przynajmniej z tuzin małych dzieci, były rodziny i części rodzin, sami tacy, którzy nie znosili dobrze kwarantanny na stacji. Przeniesieni ze względów humanitarnych. Tacy ludzie zajmowali tylko miejsce i obciążali kompresory, a biorąc pod uwagę przyczyny, dla których zostali zaklasyfikowani do tej grupy, nie można im było powierzać odpowiedzialnych prac, czyli zadań związanych z obsługą ważnych maszyn. Trzeba ich będzie skierować do takiej pracy fizycznej, której mogą podołać. A dzieci — całe szczęście, że nie było wśród nich za młodych do podjęcia pracy ani na tyle małych, żeby nie mogły zrozumieć konieczności noszenia masek do oddychania czy nauczenia się szybkiej wymiany cylindra filtracyjnego maski.

— Tylu słabeuszy — powiedziała Miliko. — Za kogo ma nas twój ojciec?

Wzruszył ramionami.

— Przypuszczam, że już lepiej będzie im tu niż w Q na Nadwyżu. Łatwiej. Mam nadzieję, że w transporcie przyszły te nowe kompresory i plastikowe ścianki działowe.

— Założę się, że nie — powiedziała z przekonaniem Miliko.

Zza wzgórza, od strony bazy i kopuł dochodziły jakieś wrzaski, wśród których dawało się rozróżnić skrzekliwe głosy Dołowców. Rzadko się to zdarzało; obejrzał się przez ramię, ale niczego nie zauważywszy, przestał się tym interesować. Schodzący z promu uchodźcy zatrzymali się słysząc te odgłosy. Eskorta ponaglała ich do ruszenia z miejsca.

Wrzaski i piski nie ustawały. To nie było normalne. Odwrócił się; Miliko też.

— Zostań tutaj — nakazał jej — i miej oko na wszystko.

Walcząc z zawrotami głowy ruszył biegiem ścieżką prowadzącą przez szczyt wzgórza. Ograniczona wydajność maski nie pozwalała na takie wyczyny. Pokonał wzniesienie i ujrzał kopuły. Przed ogromną kopułą Q rozgrywała się scena przypominająca walkę. Wianuszek Dołowców otaczał pierścieniem awanturujących się ludzi, a z kopuły Q wylewało się coraz więcej jej mieszkańców. Nabrał powietrza w płuca i puścił się zboczem w tamtym kierunku. Od grupki Dołowców zgromadzonej tam w dole oderwała się samotna figurka i co sił w nogach ruszyła mu na spotkanie — Niebieskozęby, towarzysz Satyny: poznał go po futrze, które jak na dorosłego osobnika miało niespotykanie czerwonobrązową barwę.

— Człowiek-Lukas… — wysapał Niebieskozęby zawracając i biegnąc z nim teraz noga w nogę. Wyrażał swój niepokój podskokami i wymachiwaniem rękoma. — Ludzie-Lukasy całkiem szaleni.

Nie trzeba tu było tłumacza. Wiedział już, co jest grane, kiedy zobaczył tam strażników — Bran Hale i ferajna, nadzorcy pól uprawnych; strażnicy mierzyli z karabinów do wrzeszczących, zbitych w gromadę ludzi z Q. Hale i jego podwładni wywlekli z tłumu jakiegoś młodzieńca, zdarli mu maskę z twarzy i chłopak zaczął się dusić; jeszcze trochę, a zupełnie przestanie oddychać. Trzymali mdlejącego chłopca między sobą pod lufą pistoletu jako zakładnika i mierzyli z karabinów do pozostałych, a ludzie z Q i otaczający ich Dołowcy wrzeszczeli wniebogłosy. — Stać! — krzyknął Emilio. — Rozejść się!

Nikt nie zwrócił na niego uwagi. Dopadł do nich słaniając się na nogach, z Niebieskozębym depczącym mu po piętach. Odepchnął jednego człowieka z karabinem, potem drugiego. Uświadomił sobie nagle, że nie ma pistoletu, że dysponuje tylko gołymi rękami i jest sam, a jedyni świadkowie to Q i Dołowcy.

Rozstąpili się. Wyrwał jeńca z rąk podtrzymujących go strażników i chłopak zwalił się na ziemię; ukląkł przy nim nie mogąc się oprzeć wrażeniu, że ktoś zaraz strzeli mu w plecy, podniósł leżącą nie opodal maskę, założył ją chłopcu na twarz i docisnął. Paru z Q chciało podejść bliżej, ale jeden z ludzi Hale’a wypalił im z karabinu pod nogi.

— Dosyć tego! — krzyknął Emilio. Wstał czując drżenie każdego mięśnia, popatrzył na kilkudziesięciu robotników Q zgromadzonych na zewnątrz, na pozostałych, którzy utknęli w korku, jaki utworzył się w wyjściu z kopuły, na dziesięciu uzbrojonych ludzi z gotowymi do strzału karabinami. Dygotał na całym ciele, a przez głowę przemykały mu myśli o buncie, o Miliko tuż za wzgórzem, o sytuacji oko w oko z przeciwnikiem, w jakiej sam się znalazł. — Cofnąć się! — wrzasnął na tych z Q. — Spokój! — I odwracając się na pięcie do Brana Hale’a, ponurego i butnego młodzieńca, rzucił: — Co się tu stało?

— Próbował zbiec — burknął Hale. — Podczas szamotaniny spadła mu maska. Usiłował zdobyć pistolet.

— To kłamstwo — zaczęli krzyczeć jeden przez drugiego ludzie z Q starając się zagłuszyć głos Hale’a.

— Mówię prawdę — obstawał przy swoim Hale. — Protestują przeciwko dokwaterowywaniu dalszych uchodźców do ich kopuły. Doszło do bójki i ten tutaj cwaniaczek usiłował dać nogę. Dorwaliśmy go.

Ludzie z Q zareagowali chórem oburzonych głosów. Stojąca na przedzie kobieta płakała.

Emilio rozejrzał się dookoła odczuwając trudności w oddychaniu. Leżący u jego stóp chłopiec wił się i zanosił kaszlem, ale dochodził chyba do siebie. Dołowcy zbili się w gromadkę; w ich ciemnych oczach malowała się uroczysta powaga.

— Niebieskozęby — zwrócił się do jednego z nich — co tu się stało?

Oczy Niebieskozębego przesunęły się znacząco na ludzi Brana Hale’a. To było wszystko, na co się zdobył.

— Moje oczy widzieć — rozległ się inny głos. Z grupki Dołowców wystąpiła Satyna dodając sobie odwagi kilkoma szturchańcami wyrażającymi tremę. Głos miała piskliwy, załamujący się. — Hale popchnąć swój przyjaciel, mocno popchnąć pistoletem. Źle pchać.

Rozległy się kpiące okrzyki w grupie Hale’a; ci z Q też podnieśli wrzawę. I on musiał podnieść głos do krzyku, żeby ich uciszyć. To nie było kłamstwo. Znał Dołowców i znał Hale’a. To nie było kłamstwo.

— To on zerwał mu maskę do oddychania?

— Zerwał — potaknęła Satyna i mocno zacisnęła usta. Z jej oczu wyzierał strach.

— W porządku. — Emilio wziął głęboki oddech i spojrzał prosto w butną twarz Hale’a. — Lepiej będzie, jeśli dokończymy tę rozmowę w moim biurze.

— Porozmawiajmy tutaj — warknął Hale. Miał za sobą swoją hałastrę. Wykorzystywał tę przewagę. Emilio wytrzymał jego spojrzenie; tyle tylko mógł zrobić nie mając broni ani żadnego wsparcia. — Oświadczenie Dołowca — powiedział Hale — nie jest żadnym dowodem. Nie oskarży mnie pan na podstawie zeznania jakiegoś dzikusa, nie, panie Konstantin.

Mógł się stąd oddalić, wrócić z powrotem na lądowisko. Dyspozytornia i etatowi robotnicy na pewno widzieli, co się święci. Może nawet wyglądali ze swych kopuł i udawali, że nic nie widzą. Tutaj wypadek może przydarzyć się każdemu, nawet Konstantinowi. Przez długi czas władza na Podspodziu należała do Jona Lukasa i jego wybranych ludzi. Mógł się stąd oddalić, może, gdyby Hale na to pozwolił, zdołałby dotrzeć do Dyspozytorni i wezwać stamtąd pomoc z promu; i do końca jego dni opowiadano by, jak to Emilio Konstantin radzi sobie w obliczu zagrożenia.

— Spakujecie się — powiedział cicho — i chcę was widzieć na tym promie, kiedy będzie odlatywał. Wszystkich.

— Słucha pan jakiejś suki Dołowca? — Hale stracił nagle całą zimną krew. Krzyczał. Mógł sobie na to pozwolić. Kilka luf zwróciło się w j e g o stronę.

— Wynoście się — powiedział Emilio. — To moje ostatnie słowo. Radzę wam wsiąść na ten prom. Wasza kariera tutaj jest skończona.

Dostrzegł napięcie na twarzy Hale’a, ruch oczu. Ktoś się poruszył. Jakiś karabin upadł z pluskiem w błoto. Wytrącił go strażnikowi jeden z ludzi z Q. Przez chwilę wyglądało to na bunt.

— Precz! — powtórzył Emilio. W jednej chwili zmieniły się proporcje sił. Na czele Q stali młodzi robotnicy i ich szef Wei. Hale zerknął w prawo, potem w lewo, ocenił sytuację i wykonał nieznaczny ruch głową w kierunku swoich ludzi. Wycofali się. Emilio stał patrząc, jak oddalają się nieśpiesznie w stronę wspólnych baraków. Nie wierzył jeszcze, że niebezpieczeństwo zostało zażegnane. Stojący obok Niebieskozęby wydał z siebie przeciągły syk, a Satyna prychnęła. Jego własne mięśnie drżały chęcią walki, do której nie doszło. Usłyszał szum powietrza. To oklapła kopuła, a z niej wysypała się reszta Q, całe trzy setki ludzi, zostawiając za sobą otwartą śluzę. Patrzył na nich; był teraz osamotniony wobec tej masy. — Przyjmiecie do swojej kopuły tych nowo przeniesionych i to bez szemrania i oporów. Przystąpimy do nowych wykopów; zajmiecie się tym wy i oni, i to jak najszybciej. Chcecie, żeby spali na zewnątrz? Nie wyjeżdżajcie mi z takimi nonsensami.

— Tak jest, sir — odpowiedział po chwili Wei.

Kobieta, która płakała, wysunęła się przed innych. Emilio cofnął się o krok, a ona pochyliła się, żeby pomóc poszkodowanemu chłopcu, który usiłował usiąść: chyba matka, domyślił się. Podbiegli do nich inni. Nastąpiło ogólne poruszenie.

Emilio chwycił chłopaka za ramię.

— Zabiorę cię do lekarza. Niech dwóch z was zaprowadzi go do Dyspozytorni.

Zawahali się. Wolno im się było poruszać tylko pod eskortą strażników. Uprzytomnił sobie nagle, że strażników już nie ma. Przed chwilą kazał wynieść się z tej planety całym siłom bezpieczeństwa.

— Wejdźcie do środka — polecił reszcie. — Niech kopuła się wystabilizuje; później porozmawiamy. — I korzystając z ich uwagi dodał: — Rozejrzyjcie się. Pełno tu miejsca, do cholery. Pomóżcie nam. Zgłaszajcie do mnie wszelkie skargi. Dopilnuję, żeby was do mnie dopuszczano. Wszyscy się tu tłoczymy. Nie tylko wy. Jeśli nie wierzycie, przyjdźcie zobaczyć moją kwaterę; oprowadzę wszędzie tych z was, którzy wyobrażają sobie nie wiadomo co. Żyjemy tak, a nie inaczej, bo jesteśmy w trakcie budowy. Pomóżcie nam budować, a warunki się tu poprawią i to dla wszystkich.

Patrzyły na niego przestraszone oczy… nie było w nich wiary. Przybyli tu na przeładowanych, umierających statkach; przeszli Q na stacji; żyli teraz tutaj, w błocie i ciasnych klitkach, poruszali się pod lufami karabinów. Westchnął. Przeszła mu cała złość na tych ludzi.

— No, dalej — podniósł nieco głos — rozejrzyjcie się. Wracajcie do swoich zajęć. Zróbcie miejsce dla tych ludzi.

Posłuchali. Dwaj młodzieńcy poprowadzili chłopaka w kierunku Dyspozytorni, reszta skryła się z powrotem w swojej kopule. Cherlawe drzwi zamykały się tym razem i otwierały regularnie, wpuszczając do środka grupę za grupą, dopóki wszyscy nie zniknęli w środku i grzebień oklapniętej kopuły nie zaczął prostować swych zmarszczek w rytm dudniących kompresorów.

Wokół trwało ciche trajkotanie, poszturchiwania. Dołowcy wciąż jeszcze tu byli. Wyciągnął rękę i dotknął Niebieskozębego. Dołowiec też dotknął jego ręki szorstką dłonią i podskoczył kilka razy w ostatnich podrygach podniecenia. Z drugiej strony stała Satyna obejmując się ramionami. Jej oczy były jeszcze ciemniejsze niż zwykle i szeroko otwarte.

Wszyscy otaczający go Dołowcy wyglądali na równie wstrząśniętych. Kłótnie między ludźmi, gwałt, były im obce. Dołowcy zaatakowaliby w chwilowym gniewie, ale tylko po to, by użądlić. Nigdy nie widział, żeby kłócili się w grupie, nigdy nie widział u nich broni… noże służyły im tylko za narzędzia i sprzęt do polowania. Zabijali tylko dzikie zwierzęta. Co teraz myślą, zastanawiał się; co sobie wyobrażają widząc ludzi mierzących do siebie z karabinów?

— My lecieć na Nadwyże — odezwała się Satyna.

— Tak — przytaknął. — Lecicie. Dobrze zrobiliście, Satyno i Niebieskozęby, wszyscy dobrze zrobiliście zawiadamiając mnie, co się tu dzieje.

Otaczający go Dołowcy zaczęli podskakiwać, wyrażając w ten sposób odprężenie, chociaż nie byli tego całkiem pewni. Uświadomił sobie teraz, że kazał Hale’owi i jego ludziom wynieść się tym samym promem… że złośliwość ludzka może doprowadzić do następnej nieprzyjemnej sytuacji.

— Porozmawiam z człowiekiem, który dowodzi statkiem uspokoił ich. — Będziecie lecieli w innej części promu niż Hale. Nic wam nie grozi. Obiecuję to wam.

— Dobrze-dobrze-dobrze — westchnęła Satyna i objęła go. Poklepał ją po ramieniu, odwrócił się i wpadł z kolei w objęcia Niebieskozębego. Pogładził Dołowca po szorstkiej sierści. Rozstawszy się z Dołowcami ruszył pod górę szlakiem wiodącym do lądowiska. Nagle przystanął na widok kilku sylwetek rysujących się na szczycie wzgórza.

Miliko i jeszcze dwoje. Wszyscy z karabinami. Poczuł nagłą ulgę na myśl, że mimo wszystko ma sprzymierzeńców. Pomachał im ręką na znak, że wszystko w porządku i pośpieszył ku nim. Miliko podbiegła do niego pierwsza i padła mu w ramiona. Dołączyli do nich dwaj towarzysze Miliko, strażnicy z promu.

— Wysyłam z wami na górę paru ludzi z personelu oznajmił im. — Zostali dyscyplinarnie zwolnieni ze służby i ja pokrywam koszta ich przelotu. Odbierzcie im broń. Wysyłam też na górę kilku Dołowców i byłoby najlepiej, gdyby te dwie grupy odbyły podróż odseparowane od siebie.

— Tak jest, sir. — Strażnicy nie stawiali żadnych pytań. — Możecie wracać — powiedział. — Poprowadźcie kolumnę tą drogą; wszystko już w porządku.

Oddalili się, aby wprowadzić w życie jego rozkazy. Miliko, trzymając pożyczony od kogoś karabin, stała u jego boku. Obejmowali się ramionami.

— To banda Hale’a — wyjaśnił jej. — Kazałem im pakować manatki.

— Zostaniemy bez strażników.

— To nie Q zaczęli. Zawiadomię o tym zajściu stację. — Poczuł skurcz żołądka; dawała o sobie znać spóźniona reakcja na niedawne wydarzenia. — Wydaje mi się, że zobaczyli cię na szczycie. Może to skłoniło ich do uległości.

— Na stację poszedł już meldunek ostrzegający o krytycznej sytuacji. Byłam pewna, że to Q. Prom połączył się z centralą stacji.

— Więc chodźmy lepiej do Dyspozytorni i odwołajmy alańn. — Pociągnął ją za sobą; schodzili stokiem w kierunku kopuły. Nogi miał jak z waty.

— Nie było mnie tam, na górze — odezwała się po chwili.

— Gdzie?

— No, na szczycie wzgórza. Kiedy tam dotarłam, byli z tobą tylko Dołowcy i Q.

Zaklął zdziwiony, że jednak jego bluff odniósł skutek.

— Dobrze, że pozbywamy się Brana Hale’a — powiedział.

Minęli przełęcz między wzgórzami, przeszli przez mostek przerzucony nad wężami odprowadzającymi wodę i zaczęli się wspinać stokiem do Dyspozytorni. Wewnątrz poszkodowanemu chłopcu udzielano pomocy medycznej, a dwóch nie kryjących zdenerwowania techników uzbrojonych w pistolety pilnowało ludzi z Q, którzy go tu przyprowadzili. Emilio machnął na nich, żeby dali spokój. Ostrożnie odłożyli broń; nie wyglądali na zachwyconych całą tą sytuacją.

Niezdecydowanie neutralni, pomyślał Emilio. Poszliby za tym, który wyszedłby zwycięsko z tej awantury przy Q, obojętnie czy byłby to Hale, czy ja. Nie mógł na nich liczyć. Nie czuł do nich o to urazy, był tylko zawiedziony.

— W porządku, sir? — spytał Jim Ernst.

Skinął głową i stał, patrząc, z Miliko u boku.

— Wywołaj stację — powiedział po chwili. — Zamelduj, że się uspokoiło.


Tulili się do siebie w ciemnym pomieszczeniu, jakie wynaleźli dla nich ludzie, w wielkim pustym brzuchu statku, w miejscu, gdzie strasznym echem odbijało się dudnienie pracującej maszynerii. Musieli korzystać z masek do oddychania, co pociągało za sobą wiele niewygód. Stosując się do zaleceń ludzi, przywiązali się do poręczy, co miało im zapewnić bezpieczeństwo, po czym Satyna objęła Niebieskozębego-Dalut-hos-me czując wstręt do tego miejsca, do przenikliwego chłodu i uwierających masek, a przede wszystkim bojąc się, bo powiedziano im, że dla bezpieczeństwa muszą się przywiązać. Nie myślała o statkach w kategoriach ścian i stropów, które ją przerażały. Wyobrażała sobie zawsze, że lot statkiem to rodzaj wyzwolenia będącego udziałem szybujących ptaków, coś wzniosłego i oszałamiającego, a nie gwałtowny ruch, który może sprawić, że potłuką się na śmierć. Dygotała wsparta plecami o poduszki, które dali im ludzie, dygotała, chociaż starała się opanować i czuła, że Niebieskozęby również drży.

— Możemy jeszcze wrócić — odezwał się, bo nie leciał z własnego wyboru.

Nie odpowiedziała, zacisnęła mocno zęby, żeby nie krzyknąć, że tak, że powinni tak zrobić, że powinni zawołać ludzi i powiedzieć im, że dwoje bardzo małych, bardzo nieszczęśliwych Dołowców rozmyśliło się.

Potem zawyły silniki. Wiedziała, co to znaczy — słyszała ten hałas często. Teraz go czuła, a przerażenie przenikało ją do szpiku kości.

— Zobaczymy wielkie Słońce — odezwała się teraz, kiedy nie było już odwrotu. — Zobaczymy dom Bennetta. Niebieskozęby przytulił ją mocniej do siebie.

— Bennett — powtórzył za nią imię, które uspokoiło ich oboje. — Bennett Jacint.

— Zobaczymy wizerunki ducha z Nadwyża — powiedziała.

— Zobaczymy Słońce.

Przytłoczył ich wielki ciężar, poczucie ruchu i jednocześnie miażdżenia. Uścisk Niebieskozębego sprawiał jej ból; trzymała się go nie mniej kurczowo. Przyszła jej do głowy myśl, że ta wielka siła, którą ludzie wytrzymują, może ich zgnieść i nikt nawet tego nie zauważy; może ludzie zapomnieli, że oni są tutaj, w tym nieprzeniknionym mroku brzucha statku. Ale nie, Dołowcy odlatywali przecież i przylatywali; hisa wytrzymywali tę wielką siłę, latali i widzieli wszystkie cuda, jakie zamieszkiwały na Nadwyżu, chodzili tam, skąd mogli patrzeć z góry na gwiazdy i spoglądali w oblicze wielkiego Słońca, sycili swe oczy dobrymi rzeczami.

Wszystko to czekało na nich. Była teraz wiosna i oboje czuli przypływ rui, i wybrała sobie Podróż; jaką odbędzie, dłuższą niż wszystkie podróże, i wysokie miejsce, wyższe od wszystkich miejsc, gdzie spędzi swoją pierwszą wiosnę.

Ciśnienie zmalało; nadal obejmowali się kurczowo, nadal odczuwali ruch. To był bardzo daleki lot, uprzedzono ich; nie wolno im się odwiązywać, dopóki nie przyjdzie człowiek i nie powie, że już można. Konstantin pouczył ich, co mają robić, a wtedy na pewno nic im się nie stanie. Czuła, że tak będzie, a wiara jej wzrastała w miarę, jak słabła przygniatająca ich siła i Satyna wiedziała, że żyją. Byli w drodze. L e c i e l i .

Tuliła do siebie muszlę, którą dał jej Konstantin, dar, który wyznaczał jej początek tego Okresu; owinęła się też czerwoną tkaniną, swym specjalnym skarbem, najlepszą rzeczą, zaszczytem, że sam Bennett nadał jej imię. Dzięki tym rzeczom czuła się bardziej bezpiecznie; tak samo dzięki Niebieskozębemu, do którego odczuwała coraz większy pociąg, prawdziwe uczucie, nie wiosenną gorączkę parzenia się. Nie był największy i daleko mu było do najprzystojniejszego, ale odznaczał się rozumem i otwartą głową.

Niezupełnie. Poszperał w jednej z toreb, które zabrał ze sobą, wydobył z niej krótką gałązkę ze świeżo pękniętymi pąkami… zsunął maskę, żeby ją powąchać, potem podsunął do powąchania jej. Zabierali ze sobą świat, rzeki i poczucie czegoś wielkiego.

Poczuła przypływ pożądania i pomimo panującego chłodu zaczęła się pocić. To nie było naturalne; będąc tak blisko niego nie miała przed sobą przestrzeni, nie miała gdzie uciekać, nie dręczył jej niepokój, który gnałby ją dalej i dalej w samotne tereny, gdzie stoją tylko wizerunki. Podróżowali w dziwny i obcy sposób, drogą, na którą tak samo spoglądało z góry wielkie Słońce, a więc nie musiała robić nic. Przyjęła pieszczoty Niebieskozębego nerwowo z początku, a potem z coraz większą uległością, bo tak powinno być. Zaloty, które ciągnęłyby się na powierzchni planety dopóty, dopóki nie zostałby ostatnim samcem wystarczająco zdecydowanym, aby pójść za nią wszędzie… okazały się zbędne. Był tym, który doszedł najdalej, był tutaj i tak właśnie powinno być.

Ruch statku uległ zmianie; przez chwilę drżeli ze strachu w swoich objęciach, ale przecież ludzie mówili, że tak będzie i słyszeli od swoich, że nastaje tu czas wielkich dziwów. Śmiali się łącząc i rozdzielając oszołomieni i zachwyceni. Zachwycali się kawałkiem kwitnącej gałązki unoszącej się obok nich w powietrzu i oddalającej się, gdy uderzali ją po kolei. Wyciągnęła ostrożnie rękę i śmiejąc się zerwała ją z powietrza, a potem puściła.

— Więc tu mieszka Słońce — domyślił się Niebieskozęby. Pomyślała, że to musi być prawda, wyobraziwszy sobie Słońce dryfujące majestatycznie poprzez światło swej mocy i ich samych płynących tą rzeką w kierunku Nadwyża, metalowego domu ludzi, który wyciąga do nich ramiona. Połączyli się i znowu połączyli w przypływie owej cudownej radości.

Po długim, długim czasie zaszła kolejna zmiana, wystąpiły niewielkie naprężenia w wiązaniach, bardzo słabe i wkrótce zaczęli odczuwać swój ciężar.

— Zniżamy się — pomyślała głośno Satyna. Ale pozostali spokojni pamiętając o tym, co im mówiono — że muszą czekać na człowieka, który przyjdzie im powiedzieć, że jest bezpiecznie.

I nastąpiła seria szarpnięć i strasznych zgrzytów, i znowu objęli się kurczowo ramionami, ale teraz wyczuwali pewnie ziemię pod nogami. Głośnik gdzieś w górze rozjazgotał się ludzkimi głosami wydającymi instrukcje i żaden z nich nie sprawiał wrażenia przestraszonego, były to normalne głosy ludzi, szybkie i nie zabarwione humorem.

— Zdaje mi się, że wszystko w porządku — powiedział Niebieskozęby.

— Nie możemy się stąd ruszać — przypomniała mu.

— Zapomną o nas.

— Nie zapomną — uspokoiła go, ale sama miała wątpliwości; tak ciemno tu było i niegościnnie, tylko te nikłe światełko nad ich głowami, tam gdzie siedzieli.

Rozległ się przeraźliwy metaliczny zgrzyt. Drzwi, przez które tu weszli, otworzyły się i nie zobaczyli przez nie teraz wzgórz i lasów, ale żebrowane, przypominające gardziel przejście, z którego wionęło na nich zimnym powietrzem.

Przyszedł nim ubrany na brązowo człowiek niosący jeden z megafonów. „Chodźcie”, powiedział do nich i z pośpiechem zaczęli się odwiązywać. Satyna wstała i stwierdziła, że nogi się jej trzęsą; oparła się o Niebieskozębego i on też się zatoczył.

Człowiek wręczył im dary, srebrne sznury do noszenia.

— To są wasze numery — wyjaśnił. — Trzeba je zawsze nosić. — Zapisał ich imiona i uczynił gest w kierunku przejścia. Chodźcie za mną. Zarejestrujemy was.

Przeszli za nim przez wzbudzające grozę przejście i znaleźli się w miejscu podobnym do brzucha statku, w którym przed chwilą byli, w miejscu metalowym i chłodnym, ale bardzo, bardzo wielkim. Satyna rozglądała się wkoło dygocząc.

— Jesteśmy w większym statku — zawyrokowała. — To też statek. — I zwracając się do człowieka, spytała: — Człowieku, czy jesteśmy na Nadwyżu?

— To stacja — przytaknął człowiek.

Cień zawodu zagościł w sercu Satyny. Spodziewała się wspaniałych widoków, ciepła Słońca. Zganiła się w duchu za tę niecierpliwość, wmawiając sobie, że to wszystko przed nimi, że będzie jeszcze pięknie.



PELL: SEKTOR NIEBIESKI PIAĆ: 2/9/52

W mieszkaniu panował porządek; drobiazgi poupychane były w koszach. Damon naciągnął kurtkę i poprawił kołnierz. Elena ubierała się jeszcze nie mogąc dojść do ładu ze swą talią, która zaokrągliła się chyba nieco. Przymierzała już drugi kombinezon. Z tego też nie była zadowolona. Podszedł do niej od tyłu, objął ją czule w talii i poszukał jej oczu w lustrze.

— Wyglądasz świetnie. Co z tego, że trochę widać?

Przyglądając się krytycznie ich odbiciom w lustrze położyła swoją dłoń na jego dłoni.

— To wygląda zupełnie tak, jakbym przybierała na wadze.

— Wyglądasz cudownie — zapewnił ją spodziewając się w zamian uśmiechu. Jej twarz w lustrze pozostała nadąsana. Obejmował ją jeszcze przez chwilę, bo wydawało mu się, że sprawia jej to przyjemność. — Dobrze już? — spytał. Pomyślał, że może przedobrzyła. Starała się przecież jak mogła, żeby dobrze wyglądać, otrzymała specjalne racje żywnościowe z intendentury… denerwuje się dzisiejszym wieczorem. Stąd te zabiegi. Stąd przejmowanie się nieistotnymi sprawami. — Czy to wizyta Talleya tak cię nastraja?

Przesunęła wolno palcami po jego palcach.

— Chyba nie. Ale nie bardzo wiem, o czym z nim rozmawiać. Nigdy nie miałam do czynienia z Uniowcem.

Opuścił ręce i kiedy się odwróciła, spojrzał jej w oczy. Te drobiazgowe przygotowania… ta chęć podobania się. To nie był entuzjazm. Tego się obawiał.

— Sama to sugerowałaś; pytałem przecież, czy jesteś pewna, że tego chcesz. Eleno, jeśli chociaż w najmniejszym stopniu czujesz się skrępowana tą sytuacją…

— Przez ponad trzy miesiące dręczyło cię przez niego sumienie. Nie zwracaj uwagi na moje dąsy. Jestem ciekawa, czy to takie dziwne?

Było w tym coś podejrzanego… te afektowane starania; aby mu dogodzić, ten bilans prowadzony przez Elenę: może to wdzięczność; albo sposób, w jaki stara się okazać mu swe przywiązanie. Przypomniał sobie te długie wieczory, Elena pogrążona w myślach po jednej stronie stołu, on po drugiej, ona przytłoczona tragedią Estelle, on — ludzkimi losami, którymi przyszło mu kierować. Pewnej nocy, kiedy wysłuchał już, co jej leżało na sercu, opowiedział o Talleyu. Takie gesty leżały w naturze Eleny: nie pamiętał, żeby zwierzał się jej z innych problemów. Wzięła sobie ten problem do serca i próbowała rozwiązać bez względu na trudności. Uniowiec. Nie miał możliwości sprawdzenia, co ona czuje w tych okolicznościach. Wydawało mu się, że wie.

— Nie patrz tak — mruknęła. — Powiedziałem przecież, że jestem ciekawa. Ale tu chodzi o sytuację towarzyską. O czym tu rozmawiać? Wspominać stare dzieje? Czy my się już gdzieś nie spotkaliśmy, panie Talley? Może strzelaliśmy do siebie? A może poruszymy tematy rodzinne… Jak tam pańscy krewni, panie Talley? Albo może porozmawiamy o szpitalu. Jak się panu podoba na Pell, panie Talley?

— Eleno…

— Przecież pytałeś.

— Chciałbym wiedzieć, co o tym myślisz.

— A wyznaj mi szczerze, co ty o tym myślisz?

— Niezręczna sytuacja — przyznał i oparł się o blat. — Ale, Eleno…

— Chcesz wiedzieć, co ja o tym myślę; jestem skrępowana, po prostu skrępowana. Przychodzi tutaj, a my mamy go zabawiać i prawdę mówiąc nie wiem, co będziemy z nim robili. Odwróciła się do lustra. — O tym właśnie myślę. Mam nadzieję, że będzie na luzie i spędzimy wszyscy miły wieczór.

Inaczej to widział… długie chwile milczenia.

— Muszę po niego pójść — powiedział. — Będzie na mnie czekał. — A potem, pod wpływem pewnego pomysłu, dodał: A dlaczego nie mielibyśmy przenieść się na górę, do dużej sali? Co będziemy tutaj siedzieć; tam żadne z nas nie będzie musiało grać roli gospodarza, co może wiele ułatwić.

Oczy jej pojaśniały.

— Przyprowadzisz go tam? Zajmę stolik. Nie ma sytuacji bez wyjścia.

— Wspaniale. — Pocałował ją w ucho, bo tylko ono było dostępne, dał jej lekkiego klapsa i wyszedł szybko, żeby się nie spóźnić.

Dyżurny zadzwonił po Talleya i ten szybko nadszedł korytarzem — nowy kombinezon, wszystko nowe. Damon przywitał go wyciągając rękę. Na twarzy Talleya pojawił się dziwny uśmiech, gdy ją ściskał, ale szybko z niej znikł.

— Już cię wypisali — powiedział Damon i zabrawszy z biurka dyżurnego mały plastikowy portfel wręczył go Talleyowi. Gdy będziesz się meldował wracając, to załatwi wszystko automatycznie. Masz tu dokumenty tożsamości, kartę kredytową i kwit z twoim numerem komputerowym. Zapamiętaj ten numer i zniszcz kwit.

Talley, wyraźnie poruszony, zajrzał do portfela.

— Jestem wypisany?

Najwyraźniej personel nie pofatygował się, żeby go o tym poinformować. Ręce mu drżały, smukłe palce trzęsły się wodząc po wydrukowanych na papierze słowach. Wpatrywał się w nie intensywnie, chłonąc ich znaczenie, dopóki Damon nie dotknął jego rękawa i nie odciągnął od biurka w głąb korytarza.

— Dobrze wyglądasz — powiedział. Tak też było. Ich postacie odbijały się jak zjawy w drzwiach transportowych — jedna ciemna, druga jasna, jego śniada, orla twarz i bladość Talleya. Pomyślał nagle o Elenie, czuł się trochę skrępowany obecnością Talleya, tą konfrontacją, w której przypominały mu się wszystkie błędy, jakie popełnił… patrzyły na niego niewinnie nie same oczy tego człowieka, ale coś z jego wnętrza… coś, co zawsze było niewinne.

Co ja mu powiem? rozbrzmiały mu echem drażliwe pytania Eleny. Mam go przepraszać? Przepraszam, że nie chciało mi się przeczytać twoich akt? Wydałem na ciebie wyrok… czas naglił? Wybacz mi… zwykle jesteśmy dokładniejsi?

Otworzył drzwi i gdy przez nie przechodzili, napotkał wzrok Talleya. W tych oczach nie było żadnego oskarżenia, żadnej urazy. Nie pamięta. Nie może pamiętać.

— Masz przepustkę — powiedział Damom gdy szli w kierunku windy — na wszystkie trasy, które nazywamy białymi. Widzisz tam, przy drzwiach, kolorowe kółka? Jest wśród nich i białe. Kluczem jest twoja karta; tak samo twój numer komputerowy. Jeśli zobaczysz białe kółko, możesz tamtędy przejść na podstawie karty lub numeru. Komputer cię przepuści. Nie próbuj wchodzić tam, gdzie nie ma białego kółka. Włączyłby się alarm i zaraz zjawiłaby się przy tobie służba bezpieczeństwa. Znasz takie systemy, prawda?

— Rozumiem.

— Przypominasz sobie swoją wiedzę na temat komputerów? Nie odzywał się przez kilka kroków.

— Komputer bojowy jest urządzeniem specjalizowanym, ale przypominam sobie trochę wiadomości teoretycznych.

— Dużo?

— Gdybym usiadł za klawiaturą… może bym sobie przypomniał.

— A mnie pamiętasz?

Doszli do windy. Damon wystukał na przyciskach wezwanie prywatne, ten przywilej dawała mu przepustka służby bezpieczeństwa; wolał uniknąć tłumu. Odwrócił się i napotkał zbyt otwarte spojrzenie Talleya. Dorośli zwykle uciekają wzrokiem, mrugają oczyma, spoglądają to tu, to tam, skupiają spojrzenie to na jednym, to na innym szczególe. W spojrzeniu Talleya brak było takiej aktywności, kojarzyło się ze spojrzeniem szaleńca, dziecka albo rzeźbionego bożka.

— Pamiętam, że już o to pytałeś — powiedział Talley. Jesteś jednym z Konstantinów. Jesteście właścicielami Pell, prawda?

— Właścicielami nie. Ale jesteśmy tu już od dawna.

— Ja nie, prawda?

W jego głosie pojawił się niepokój. Jak to jest, zastanawiał się Damon czując, że cierpnie mu skóra, jak to jest, kiedy się wie, że straciło się bezpowrotnie fragmenty swoich wspomnień? Jak można odnaleźć w czymkolwiek sens?

— Spotkaliśmy się, kiedy tu przybyłeś. Powinieneś wiedzieć… jestem tym, który wydał zgodę na Przystosowanie. Pracuję w biurze Radcy Prawnego. Podpisałem dokumenty skazujące cię na ten zabieg.

Nareszcie dostrzegł w jego oczach jakiś błysk. Podjechała winda; Damon wsunął rękę do wnętrza, żeby przytrzymać drzwi.

— Dałeś mi te dokumenty — powiedział Talley. Damon wszedł za nim do kabiny pozwalając zamknąć się drzwiom. Ruszyli do zielonego, którego kod wybrał. — Przychodziłeś mnie odwiedzać. To ty byłeś tam tak często… prawda?

Damon wzruszył ramionami.

— Nie chciałem tego, co się stało; nie uważałem tego za właściwe. Chyba mnie rozumiesz.

— Chcesz czegoś ode mnie? — W tonie głosu, jakim zadane zostało to pytanie, brzmiała wyraźna zgoda, a co najmniej przyzwolenie… na wszystko.

Damon spojrzał mu w oczy.

— Może przebaczenia — powiedział cynicznie.

— Nic prostszego.

— Naprawdę?

— Czy dlatego przychodziłeś? Dlatego przychodziłeś mnie odwiedzać? Dlaczego poprosiłeś mnie, żebym teraz z tobą poszedł?

— A jak myślisz?

Jego rozkojarzone spojrzenie zamgliło się nieco, zdawało wyostrzać.

— Nie mam pojęcia. To miło z twojej strony, że przychodziłeś.

— A myślałeś, że to mogło nie być miłe?

— Nie wiem, ile wspomnień mi pozostało. Wiem, że w mojej pamięci istnieją luki. Mogłem cię przedtem znać. Mogę pamiętać niektóre fakty innymi, niż były w rzeczywistości. Wszystko jedno. Nic mi nie zrobiłeś, prawda?

— Mogłem do tego nie dopuścić.

— Sam prosiłem o Przystosowanie… prawda? Zdaje mi się, że prosiłem.

— Tak, prosiłeś.

— A więc niektóre rzeczy dobrze pamiętam. Albo mi powiedzieli. Nie wiem. Mam iść z tobą dalej? A może tylko tego chciałeś się dowiedzieć?

— Wolałbyś nie iść dalej?

Zamrugał oczyma.

— Myślałem… kiedy nie czułem się jeszcze tak dobrze… myślałem, że może się znaliśmy. Wtedy zupełnie nic nie pamiętałem. Cieszyłem się, że przychodzisz. To był ktoś… zza ścian. I te książki… dziękuję ci za te książki. Sprawiły mi wiele radości.

— Spójrz na mnie.

Talley posłuchał; chwila skupienia, coś na kształt zrozumienia.

— Chcę, żebyś ze mną poszedł. Byłoby mi bardzo miło. Mówię szczerze.

— Tam, gdzie mówiłeś? Żeby poznać twoją żonę?

— Żeby poznać Elenę. I zobaczyć Pell. Z tej lepszej strony.

— Dobrze. — Wyraz oczu Talleya nie zmienił się.

Jest bierny, pomyślał Damon… to obrona, odwrót. W tym bezpośrednim spojrzeniu była ufność. A u człowieka z lukami w pamięci ufność była wszechogarniająca.

— Znam cię — powiedział Damon. — Czytałem protokół szpitalny. Wiem o tobie rzeczy, których nie wiem o własnym bracie. Sądzę, że powinienem cię o tym uprzedzić.

— Wszyscy go czytali.

— Jacy wszyscy?

— Wszyscy, których znam. Lekarze… wszyscy pracujący w ośrodku.

Zastanowił się. Obrzydzeniem napawała go myśl, że można kogoś poddać takiej wiwisekcji.

— Kopie zostaną wymazane.

— Tak jak ja. — Widmowy uśmiech wykrzywił wargi Talleya, smutny uśmiech.

— To nie była całkowita przebudowa — powiedział Damon. — Rozumiesz to?

— Wiem tyle, ile mi powiedzieli.

Kabina zwolniła i zatrzymała się na zielonym jeden. Drzwi otworzyły się na jeden z najruchliwszych korytarzy Pell. Zaczęli wsiadać dalsi pasażerowie; Damon wziął Talleya za rękę i przeciągnął przez tłoczących sil ludzi. Odwróciło się w ich stronę kilka głów z tłumu; ich uwagę zwrócił widok obcego o niezwykłym wyglądzie albo twarz Konstantina… zwykła ciekawość. Gwar trwał dalej. Z auli dobiegała muzyka, ciche melodyjne tony. W korytarzu krzątało się kilku robotników Dołowców pielęgnujących rosnące tu rośliny. Szli z Talleyem głównym nurtem przelewających się tędy tłumów, anonimowi wśród tej masy ludzkiej.

Korytarz przechodził w aulę. Panował tu mrok, jedyne światło spływało z ogromnych ekranów projekcyjnych stanowiących jednocześnie ściany sali: widoki gwiazd, sierpu Podspodzia, odfiltrowanego blasku Słońca, doków filmowanych przez kamery zewnętrzne. Muzyka była powolna, czar elektroniki, kurantów i od czasu do czasu drżenie basu, równoważone chwila po chwili do cichego tenoru rozmów toczonych przy stolikach, które zapełniały środek łukowatego holu. Ekrany sięgające od podłogi do wysokiego sufitu zmieniały się wraz z nieustannym wirowaniem samej Pell, a obrazy przełączały się synchronicznie z jednego na drugi. Podłoga, maleńkie figurki ludzi i same stoliki, wszystko to pogrążone było w mroku.

— Quen-Konstantin — powiedział do młodej kobiety za kontuarem przy wejściu.

Kelnerka od razu poprowadziła ich do zarezerwowanego stolika.

Ale Talley nie ruszył za nią. Damon obejrzał się i stwierdził, że tamten gapi się na ekrany z zachwytem.

— Josh — ponaglił go Damon i kiedy Talley nie zareagował, ujął go delikatnie za ramię. — Tędy.

Niektórych, trafiających do auli po raz pierwszy, zawodził zmysł równowagi. Mieli trudności z jej zachowaniem w powolnym wirowaniu obrazów, przy których stoliki wydawały się bardzo małe. Nie puszczał ręki Talleya, dopóki nie dotarli do stolika, pierwszego z brzegu, ze swobodnym widokiem na ekrany.

Kiedy podeszli, Elena wstała z miejsca.

— Josh Talley — Damon dokonał prezentacji. — Elena Quen, moja żona.

Elena zamrugała powiekami. Większość ludzi tak właśnie reagowała na widok Talleya. Powoli wyciągnęła rękę, a on uścisnął ją.

— Josh, tak? Elena.

Opadła z powrotem na krzesło, a oni zajęli swoje. Kelnerka stała z boku oczekując na zamówienie.

— Jeszcze raz to samo — powiedziała Elena.

Damon spojrzał na Talleya.

— Sam coś wybierzesz, czy zdasz się na mnie?

Talley wzruszył ramionami. Sprawiał wrażenie skrępowanego.

— I jeszcze dwa razy — powiedział Damon do kelnerki i ta zniknęła. Spojrzał na Elenę. — Tłoczno tu dzisiaj.

— Niewielu mieszkańców chodzi ostatnio do doków — odparła Elena. Miała rację; bezrobotni kupcy okupowali tam nieliczne bary, ciągłe problemy z utrzymaniem porządku.

— Podają tutaj obiady — powiedział Damon spoglądając na Talleya. — Może chociaż kanapkę?

— Już jadłem — odparł nieobecnym tonem, idealnym, by przerwać każdą konwersację.

— Czy dużo czasu spędzałeś na stacjach? — spytała Elena. Damon sięgnął pod stołem po jej rękę, ale Talley potrząsnął głową nie speszony.

— Byłem tylko na Russellu.

— Pell jest z nich najlepsza. — Prześlizgnęła się nad tą pułapką bez zmrużenia oka. Pierwszy strzał niecelny, pomyślał Damon zastanawiając się, czy Elena zrobiła to celowo. — Na żadnej nie ma nic takiego.

— Quen… to kupieckie nazwisko.

— To było kupieckie nazwisko. Zginęli na Marinerze.

Damon zacisnął dłoń w pięść na jej kolanach. Talley patrzył na nią poruszony.

— Przepraszam.

Elena potrząsnęła głową.

— To nie twoja wina, jestem pewna. Kupcy obrywają z obu stron. Pech i tyle.

— On nie może pamiętać — wtrącił Damon.

— Pamiętasz? — zapytała Elena.

Talley potrząsnął nieznacznie głową.

— A więc nie ma sprawy — powiedziała Elena. — Cieszę się, że mogłeś przyjść. Kosmos cię wypluł; teraz tylko mieszkaniec stacji zagra z tobą w kości?

Damon nie mógł otrząsnąć się z zakłopotania, ale Talley uśmiechnął się blado; to była jakaś mglista aluzja, którą chyba zrozumiał.

— Zdaje się, że tak.

— Szczęście w nieszczęściu — powiedziała Elena zerkając na Damona i zaciskając rękę. — Możesz grać w kości w dokach i wygrywać, ale ze starym Kosmosem nie tak łatwo. Nosi taki człowieka, a potem go za to doświadcza. Za ocalonych, Joshu Talley.

Gorzka ironia? A może próba pojednania? Typowy kupiecki humor, nieprzenikniony jak obcy język. Talleya chyba to odprężało. Damon wycofał swoją rękę i poprawił się na krześle.

— Czy rozmawiali już z tobą w sprawie pracy, Josh?

— Nie.

— Zostałeś wypisany. Jeśli nie możesz pracować, stacja będzie cię przez jakiś czas utrzymywać. Ale załatwię ci coś specjalnego, tak żebyś mógł wychodzić rano, pracować tak długo, jak będziesz się czuł na siłach i wracać do domu w południe, w dni główne. Odpowiadałoby ci to?

Talley nic nie odpowiedział, ale wyraź jego twarzy, oświetlonej do połowy przez obraz słońca — było teraz najbliżej i przesuwało się powoli — mówił, że tego pragnie, że mu na tym zależy.

Damon położył ręce na stole, zaaferowany teraz sposobem, w jaki ma mu oznajmić, co na razie dla niego załatwił.

— Może będziesz zawiedziony. Masz wyższe kwalifikacje. Chodzi o nieskomplikowany odzysk części maszyn… będziesz miał przynajmniej zajęcie, dopóki nie znajdziemy czegoś lepszego. Wyszukałem dla ciebie pokój w starym hospicjum centralnym dla kupców, łazienka, ale bez kuchni… zrobiło się niewiarygodnie ciasno. Prawo obowiązujące na stacji gwarantuje, że twój kredyt z racji zatrudnienia musi pokryć podstawowe koszta wyżywienia i czynszu za mieszkanie. Ponieważ nie masz kuchni, twoja karta będzie honorowana do pewnych granic w każdej restauracji. Powyżej tej granicy będziesz musiał płacić… ale komputer dysponuje zawsze wykazem prac dodatkowych dla ochotników i możesz taką podjąć, żeby sobie dorobić. Ewentualnie stacja zażąda od ciebie pracy na pełnym etacie za wyżywienie i czynsz, ale dopiero wtedy, gdy będziesz do takiej pracy zdolny. Odpowiada ci to?

— Jestem wolny?

— Tak, w rozsądnych granicach.

Przyniesiono drinki. Damon podniósł swoją pienistą mieszaninę soku z letnich owoców z alkoholem i obserwował z zainteresowaniem, jak Talley kosztuje jednego z przysmaków Pell i reaguje zadowoleniem. Pociągnął łyk ze swojej szklanki.

— Nie jesteś stacjonerem — zauważyła Elena po chwili milczenia.

Talley patrzył na ściany za nimi, na powolny balet gwiazd. ;,Ze statku niewiele widać”, powiedziała kiedyś Elena, usiłując mu to wyjaśnić. „W każdym razie nie to, co sobie wyobrażasz. Najważniejsze, że się tam jest; że to działa na ciebie; owo uczucie poruszania się przez coś, co w każdej chwili może cię zaskoczyć. Wrażenie, że jest się w tej skali pyłkiem i że brnie się przez tę pustkę samotnie, czego nie można powiedzieć o żadnej planecie i o niczym, co wokół tej planety wiruje. To właśnie to wrażenie i nie opuszczająca cię ani na chwilę świadomość, że stary frant Kosmos jest tuż za metalem, o który się opierasz. Wy, mieszkańcy stacji, lubujecie się w swoich iluzjach. A ludzie przykuci do powierzchni planety, niebieskoniebowcy, nawet nie wiedzą, jak wygląda rzeczywistość.”

Poczuł nagle przenikający go dreszcz, poczuł się odtrącony odnosząc wrażenie, że parę tworzą tu Elena i ten obcy po drugiej stronie stolika. Jego żona i ten człowiek o boskiej twarzy, Talley. To nie była zazdrość. To było uczucie paniki. Sączył wolno drinka. Obserwował Talleya, który patrzył na ekrany nie przyciągające uwagi nikogo z mieszkańców stacji. Jak człowiek przypominający sobie odruch oddychania.

Zapomnij o stacji, słyszał w głosie Eleny. Nigdy nie będziesz tu zadowolony. Jak gdyby ona i Talley rozmawiali ze sobą językiem, którego on nie rozumiał, chociaż używali znajomych słów. Jak gdyby straciwszy przez Unię statek swej kupieckiej rodziny współczuła Uniowcowi, który utracił swój i jak ona znalazł się na stacji. Damon sięgnął pod stołem i znalazłszy dłoń Eleny zamknął ją w swojej.

— Być może nie potrafię dać ci tego, czego pragnąłbyś najbardziej — zwrócił się do Talleya walcząc z urazą i zmuszając się do zachowania uprzejmości. — Pell nie będzie cię teraz trzymała w nieskończoność i jeśli zdołasz znaleźć jakiś kupiecki statek, który będzie skłonny cię zabrać, skoro twoje dokumenty są już w porządku… to w przyszłości możesz skorzystać z takiej ewentualności. Ale zapamiętaj moją radę: przygotuj się na długi pobyt tutaj. Sytuacja jeszcze się nie wyjaśniła i kupcy kursują tylko do kopalń i z powrotem.

— Długodystansowcy zapijają się w dokach na umór mruknęła Elena. — Prędzej niż chleb skończy się na Pell zapas trunków. No, na jakiś czas jeszcze wystarczy. Sytuacja poprawi się. Boże miej nas w swojej opiece, to co połknęliśmy, nie może przecież siedzieć w nas wiecznie.

— Eleno.

— Czy on też nie jest na Pell? — spytała. — Czy nie jesteśmy tu wszyscy? Jego życie jest związane z naszym.

— Nie zaszkodzę Pell — bąknął Talley.

Jego ręka poruszyła się na stole pod wpływem lekkiego tiku. Zadziałał jeden z kilku wszczepów, wywołując awersję. Damon nie puszczał pary z ust o blokadzie psychicznej, o której wiedział; ale dla kogoś wykształconego było to i tak oczywiste. Talley był inteligentny; być może w końcu domyśli się, co mu zrobiono.

— Ja… — Talley wykonał kolejny nieskoordynowany ruch ręką — ja nie znam tego miejsca. Potrzebuję pomocy. Czasami nawet nie wiem, jak się w to wplątałem. A wy wiecie? Czy ja wiedziałem?

Dziwaczne kojarzenie informacji. Damon spoglądał na niego niespokojnie, obawiając się przez chwilę, że Talley wpada w jakiś nietypowy rodzaj histerii; nie bardzo wiedziałby, jak się zachować wobec niego w publicznym miejscu, gdyby istotnie tak było.

— Dysponuję protokołami — odpowiedział na pytanie Talleya. — Zawarta jest w nich cała moja wiedza o tej sprawie.

— Czy jestem waszym wrogiem?

— Ja cię za takiego nie uważam.

— Pamiętam Cyteen.

— Masz skojarzenia, za którymi nie nadążam, Josh.

Usta mu drżały.

— Ja też za nimi nie nadążam.

— Powiedziałeś, że potrzebujesz pomocy. Dlaczego, Josh?

— Tutaj. Na stacji. Nie przestaniesz przychodzić do…

— Chodzi ci o odwiedziny? Nie będziesz już w szpitalu. Nagle uzmysłowił sobie sens swoich słów. Przecież Talley to wiedział. — Chodzi ci o to, że załatwię ci pracę i pozostawię samemu sobie? Nie. Skontaktuję się z tobą w przyszłym tygodniu, zaufaj mi.

— Chciałam zasugerować — wtrąciła łagodnie Elena — żebyś wydał Joshowi zezwolenie na dostęp do komputera, a wtedy będzie mógł telefonować bezpośrednio do naszego mieszkania. Kłopoty nie trzymają się godzin urzędowania i jedno albo drugie z nas będzie mogło zaradzić pewnym sytuacjom. Jesteśmy twoimi prawnymi opiekunami. Jeśli nie będziesz mógł złapać Damom, dzwoń do mojego biura.

Talley skinął głową. Przesuwające się ekrany nie ustawały w przyprawiającej o zawrót głowy wędrówce. Przez długi czas prawie się nie odzywali, wsłuchani w muzykę. Zamówili następną kolejkę.

— Byłoby nam miło — powiedziała w końcu Elena — gdybyś wpadł do nas na obiad pod koniec tygodnia… skosztujesz mojej kuchni. Pogramy w karty. Chyba grywasz w karty.

Oczy Talleya przesunęły się znacząco na Damona, jakby pytał go o pozwolenie.

— To dawno ustanowiony u nas zwyczaj karcianych nocy powiedział Damon. — Raz w miesiącu zmiany mojego brata i jego żony przecinały się z naszymi. W dzień przestępny… przeniesiono ich na Podspodzie ze względu na kryzys. Josh umie grać — zwrócił się do Eleny.

— Dobrze.

— Nienadzwyczajnie — powiedział Talley.

— Nie będziemy grali na pieniądze — uspokoiła go Elena.

— Przyjdę.

— Świetnie — powiedziała.

W chwilę później powieki Josha opadły do połowy oczu. Spory wysiłek i po chwili doszedł do siebie. Wychodziło z niego całe napięcie.

— Josh — powiedział Damon — czy zdołasz stąd wyjść?

— Nie jestem pewien — odparł z cierpieniem w głosie. Damon wstał, Elena uczyniła to samo; Talley odepchnął się bardzo ostrożnie od stołu i słaniając się na nogach ruszył niepewnie przed siebie ubezpieczany przez nich z obu stron. To chyba nie te dwa słabe drinki, pomyślał Damom raczej już ekrany i wyczerpanie. Talley odzyskał poczucie równowagi, gdy znaleźli się w korytarzu i zdawał się oddychać pełną piersią, sycąc się panującą tu jasnością i stabilnością. Trójka Dołowców przyglądała im się spoza masek okrągłymi oczyma.

Odprowadzili go we dwójkę do windy, zjechali z nim do czerwonego i odstawili z powrotem do biurka dyżurnego za szklanymi drzwiami. Mieli już dzień przestępny i strażnikiem na służbie był jeden z Mullerów.

— Dopilnuj, żeby doszedł do siebie — poprosił go Damon.

Minąwszy biurko strażnika Talley przystanął, obejrzał się na nich z dziwnym wyrazem oczu i patrzył tak, dopóki strażnik nie wrócił i nie poprowadził go korytarzem.

Damon objął Elenę ramieniem i ruszyli do domu.

— Dobrze, że go zaprosiłaś — powiedział.

— Jest jakiś zagubiony — odparła Elena — ale kto by nie był na jego miejscu? — Wyszła za nim przez drzwi na korytarz. Szli trzymając się za ręce. — Wojna przynosi straszne skutki — powiedziała. — Gdyby któryś z Quenów przeżył Marinera… byłoby z nimi tak samo, tylko jak w lustrze, prawda?… A więc Boże miej nas w opiece, miej w swej opiece jego. On równie dobrze mógłby być jednym z naszych.

Wypiła chyba więcej niż on… zawsze pod wpływem alkoholu wpadała w ponury nastrój. Pomyślał o dziecku; ale to nie była odpowiednia chwila na prawienie jej morałów. Uścisnął jej rękę, pogładził po włosach i skierowali się w stronę domu.



2


STACJA CYTEEN: REJON ZAMKNIĘTY: 8/9/52

Marsh jeszcze się nie pojawił; nie było ani bagaży, ani jego samego. Ayres urządził się już z pozostałymi; wybrał sobie pokój spośród czterech, które wychodziły na centralne patio i były od niego oddzielone rozsuwanymi ściankami działowymi. Rolę ścian spełniały tu wszędzie ruchome białe płyty, które można było przesuwać po srebrzystych prowadnicach. Meble skromne, funkcjonalne, niekomfortowe również osadzone na prowadnicach. To już czwarta taka przeprowadzka w ciągu ostatnich dziesięciu dni; z obecnej kwatery do ostatniego miejsca zamieszkania nie było zbyt daleko, na pierwszy rzut oka nie różniła się w niczym od tamtej, tak samo strzegły jej młode manekiny, wszechobecne i uzbrojone, zajmujące swe stanowiska w korytarzach… te same od kilku miesięcy, jakie tu przebywali, zanim zaczęły się przenosiny.

Nie wiedzieli właściwie gdzie się znajdują — czy na jakiejś stacji w pobliżu tej pierwszej, czy też na samej Cyteen. Na pytania udzielano im wykrętnych odpowiedzi. Względy bezpieczeństwa, tak uzasadniano przenosiny, cierpliwości. Ayres zacho wał spokój wobec towarzyszących mu delegatów, tak samo, jak czynił to wobec rozmaitych dygnitarzy i agentów, wojskowych i cywilnych — jeśli w Unii można się było w ogóle pokusić o takie rozróżnienie — którzy ich przesłuchiwali prowadząc rozmowy zarówno z całą grupą, jak i z każdym z osobna. Dopóty powtarzał przyczyny i warunki ich apelu o pokój, dopóki nie osiągnął automatyzmu w modulacji głosu, dopóki nie nauczył się na pamięć odpowiedzi swych towarzyszy na te same pytania; dopóki to przedstawienie nie stało się tym, czym w istocie było, przedstawieniem, celem samym w sobie, czymś co mogli ciągnąć w nieskończoność, aż do granic cierpliwości swych gospodarzy/przesłuchujących. Gdyby prowadzili negocjacje na Ziemi, dawno już by zrezygnowali, dali wyraz swojemu oburzeniu, zmienili taktykę; tutaj nie było takiej możliwości. Byli bezsilni; robili, co mogli. Jego towarzysze radzili sobie nieźle w tych stresujących okolicznościach… oprócz Marsha. Marsh stawał się coraz bardziej nerwowy, niespokojny, spięty.

No i oczywiście Marsha Uniowcy upatrzyli sobie na obiekt szczególnego zainteresowania. Gdy wzywano ich na rozmowę pojedynczo, Marsh był spośród nich najdłużej nieobecny; przy każdej z czterech ostatnich przeprowadzek Marsh zawsze docierał na nową kwaterę jako ostatni. Bela i Dias nie komentowali tego; tych dwoje nie rozmawiało ani nie spekulowało na żaden temat. Ayres nie robił żadnych uwag na ten temat sadowiąc się w jednym z siedmiu foteli stojących na patio ich apartamentu przed obowiązkowym odbiornikiem vid i skupiając na najnowszym, przygotowanym przez Uniowców specjalnie dla nich programie propagandowym; czy nadawano go w zamkniętej sieci kablowej, czy ze studia wideo stacji, miał do czynienia z ludźmi o mentalności niewiarygodnie odpornej na nudę — same historie sprzed lat, rozliczenia katalogujące rzekome okrucieństwa, jakich dopuściła się Kompania i Flota Kompanii.

Nie było to dla niego nic nowego. Zażądali udostępnienia stenogramów przesłuchań, jakie przeprowadzały z nimi władze lokalne, ale spotykali się z odmową. Środki, za pomocą których mogli prowadzić własne notatki, nawet przybory do pisania, wykradziono im z bagaży, a ich protesty oddalano i ignorowano. Tym ludziom nie znany był respekt dla konwencji dyplomatycznych… typowe, myślał Ayres, dla tej sytuacji, dla władz podpierających się uzbrojonymi po zęby szczeniakami o oczach szaleńców, recytującymi z pamięci regulaminy. Oni najbardziej go przerażali, ta szalonooka młodzież, ci młodzi ludzie nienaturalnie podobni jeden do drugiego. To byli fanatycy, wiedzieli tylko tyle, ile nakładziono im do głów. Nie rozmawiajcie z nimi, ostrzegał swoich towarzyszy. Róbcie, co każą, a w kwestiach spornych zwracajcie się do ich przełożonych.

Dawno już stracił wątek programu. Zerknął na Dias siedzącą z oczyma wlepionymi w ekran i na Belę grającego w grę logiczną prowizorycznymi pionkami. Spojrzał ukradkiem na zegarek, który na próżno usiłował zsynchronizować z czasem Uniowców, mierzonym tutaj inaczej niż na Ziemi czy Pell i inaczej, niż to zalecały normy ustanowione przez Kompanię. Marsha nie było już ponad godzinę. Minęła godzina, od kiedy tu przybyli.

Zagryzł usta, wysiłkiem woli skupił uwagę na przedstawianym na ekranie materiale, który nadawał się tylko do poduszki, a i to nie za bardzo: do tych oszczerstw zdążyli się już przyzwyczaić. Jeśli miały ich denerwować, nie spełniały swojego zadania.

W końcu za drzwiami rozległ się szmer. Otworzyły się i do środka wślizgnął się Ted Marsh z dwoma swoimi torbami; w korytarzu mignęli dwaj młodzi, uzbrojeni strażnicy. Drzwi zamknęły się. Marsh przeszedł przez patio ze spuszczonym wzrokiem, ale drzwi do wszystkich sypialni były zasunięte.

— Która moja? — spytał nie mając innego wyjścia, jak zatrzymać się i odezwać.

— Nie z tej strony i nie tędy — powiedział Ayres.

Marsh przemknął się na drugą stronę patio i postawił torby przy drzwiach sypialni. Rude włosy opadały mu w nieładzie, rzadkimi pasmami na uszy; kołnierz miał pomięty. Nie patrzył na nich. Wszystkie jego ruchy były niepewne i nerwowe.

— Gdzie byłeś? — spytał ostro Ayres, zanim tamten zdążył skryć się w swoim pokoju.

Marsh rzucił za siebie spłoszone spojrzenie.

— Małe nieporozumienie z moim przydziałem. Ich komputer umieścił mnie na jakiejś innej liście.

Pozostali podnieśli głowy i słuchali. Marsh patrzył na nich i pocił się.

Zarzucić mu kłamstwo? Okazać oburzenie? Wszystkie pomieszczenia były monitorowane; nie mieli co do tego złudzeń. Mógł nazwać Marsha kłamcą i dać wyraźnie do zrozumienia, że gra osiągnęła kolejny poziom. Mogli… wzdrygnął się instynktownie na tę myśl… mogli zabrać tego człowieka do łazienki i~ pod groźbą utopienia wydobyć z niego całą prawdę tak samo skutecznie, jak wcześniej mogła to uczynić Unia. Gdyby przesłuchujący tak zrobili, nerwy Marsha raczej na pewno by nie wytrzymały. Zysk stał pod znakiem zapytania na wszystkich frontach.

A może, do głosu doszło współczucie, a może Marsh zachował nakazane mu milczenie. A może Marsh chciałby im się zwierzyć, ale przestrzegał nakazu milczenia cierpiąc w imię lojalności. Wątpił w to. Nie ulegało wątpliwości, że Uniowcy zagięli na Marsha parol wyczuwając w nim człowieka jeśli nie słabego, to najsłabszego z nich czworga. Marsh uciekł ze wzrokiem, wniósł swoje torby do pokoju i zasunął za sobą drzwi.

Ayres powstrzymał się nawet od wymiany spojrzeń z pozostałymi. Nieprzerwana inwigilacja była prawdopodobnie prowadzona i na wizji. Odwrócił się do ekranu i dalej oglądał program.

Potrzebowali czasu, czasu zyskiwanego czy to w ten sposób czy też poprzez przeciąganie negocjacji. Ta świadomość pozwalała lepiej znosić stres. Codziennie dyskutowali z Unią, ze zmieniającą się wciąż procesją jej oficjalnych przedstawicieli. Unia zgadzała się w zasadzie na ich propozycje, zapewniała o swym zainteresowaniu, rozmawiała i dyskutowała, odsyłałam ich od jednego do drugiego komitetu, redagowała punkty protokołu. Protokołu, kiedy z bagaży skradziono im wszystkie materiały! Sprawa nie posuwała się naprzód po żadnej ze stron i bardzo chciałby wiedzieć, co przeszkadza Unii.

Działania wojskowe na pewno były prowadzone nadal; to mogło zaszkodzić w negocjacjach. Rezultaty spadną im na głowę w najmniej odpowiednim momencie i będą zmuszeni pójść na dalsze ustępstwa.

Oczywiście Pell. Pierwszym ustępstwem, o jakie ich poproszą, będzie najprawdopodobniej Pell; a do tego nie można dopuścić. Drugą pozycją na tej liście będzie bez wątpienia żądanie postawienia oficerów Kompanii przed rewolucyjnym trybunałem Unii. Zadanie prawdę mówiąc niewykonalne, ale w drodze kompromisu można sporządzić jakiś nie mający znaczenia dokument: może wyjęcie spod prawa. Nie zamierzał podpisywać wyroków śmierci na personel Floty, jeśli znajdzie się jakieś inne wyjście, ale zgłaszanie sprzeciwu wobec nakazu ścigania niektórych, sklasyfikowanych przez oficjalne czynniki Unii jako wrogowie stanu… może być do tego zmuszony. Unia i tak postąpi, jak będzie chciała. A to, co dzieje się tak daleko, nie będzie miało większego politycznego oddźwięku na Ziemi. To czego nie mogły przekazać do mieszkań media wizualne, nie przykuwało na długo uwagi opinii publicznej. Statystycznie rzecz biorąc większość elektoratu nie umiała czytać albo z zasady nie czytywała prasy drukowanej; nie ma obrazów, nie ma wiadomości; nie ma wiadomości, nie ma wydarzeń; nie ma solidaryzowania się ze strony szerokich mas społeczeństwa ani ciągłego zainteresowania środków masowego przekazu… zostawmy politykę Kompanii. Przede wszystkim nie mogli narażać na niebezpieczeństwo tej większości, jaką zdobyli w poprzednich kadencjach, przez pół wieku ostrożnych manewrów, dyskredytowania w oczach opinii publicznej przywódców Separatystów… dotychczasowych poświęceń. Poczynienie dalszych było nieuchronne.

Słuchał idiotycznych programów vid, wertował materiały propagandowe szukając jakichkolwiek wzmianek dotyczących ich sytuacji, wysłuchiwał meldunków o rzekomych dobrodziejstwach świadczonych przez Unię na rzecz swych obywateli, o jej zakrojonych na wielką skalę programach reform wewnętrznych. Chciałby się dowiedzieć czegoś innego — czegoś o zasięgu terytoriów Unii w kierunku przeciwnym do Ziemi, o liczbie bez znajdujących się w ich posiadaniu, o tym, co się działo na zdobytych stacjach, o tym, czy nadal aktywnie rozwijali dalej położone terytoria, czy też wojna skutecznie zaangażowała ich wszystkie zasoby… tego rodzaju informacje były nieosiągalne. Tam samo zresztą jak rzetelne dane dotyczące rozmiarów produkcji ludzi z probówki, stosunku ich liczebności do ogółu populacji albo sposobu traktowania tych osobników. Po tysiąckroć przeklinał krnąbrność Floty, a w szczególności Signy Mallory. Nie miał całkowitej pewności co do słuszności obranej linii postępowania, aby wykluczyć Flotę ze swych planów. Nie wiedział, co mogłoby się stać, gdyby Flota nie podporządkowała się. Znajdowali się teraz tam, gdzie musieli się znajdować, nawet jeśli był to układ białych pokoi, taki sam jak inne układy białych pokoi, które dotąd zamieszkiwali; robili, co do nich należało — bez pomocy Floty, która mogłaby im przysporzyć siły przetargowej w negocjacjach (niewielkiej) albo okazać się w nich straszliwie nieobliczalną stroną trzecią. Upór Pell też nie pomagał; Pell, która postanowiła przypodobać się Flocie. Świadomość posiadania przyczółka w postaci stacji mogła przewrócić w głowach takim jak Mallory.

Ciągle jednak powracało pytanie, czy Flota stawiająca swój interes ponad wszystko da sobie cokolwiek wyperswadować. Maziana i jemu podobnych nie można było w żadnym wypadku kontrolować przez okres potrzebny Ziemi do przygotowania obrony. Oni przecież, przypomniał sobie, nie urodzili się na Ziemi; sądząc z wrażenia, jakie na nim zrobili, niezbyt poważnie traktowali regulaminy. Podobnie jak personel naukowy, który w dawnych czasach na zakazy i wezwania emigracji ziemskiej do powrotu do domu zareagował przeniesieniem się w dalsze rejony Pogranicza. Na stronę Unii. Albo tacy Konstantinowie, którzy od tak dawna utrzymywali się przy władzy w swoim małym imperium, że zapomnieli o związkach z Ziemią.

I — przerażała go sama myśl o tym — nie spodziewał się różnicy, jaką tu zastał, nie spodziewał się takiej mentalności Unii, która zdawała się odchylać ku jakiemuś nieokreślonemu kątowi zachowania, ani zbieżnemu, ani zupełnie przeciwnemu do ich własnego. Unia usiłowała ich złamać… ta dziwaczna gra z Marshem, która na pewno świadczyła o podziałach i współzawodnictwie. Dlatego właśnie nie chciał angażować Marsha. Marsh, Bela i Dias nie dysponowali szczegółowymi informacjami; byli po prostu urzędnikami Kompanii i to, co wiedzieli, nie stwarzało specjalnego zagrożenia. Odesłał z powrotem na Ziemię dwójkę delegatów, którzy, podobnie jak on, wiedzieli za dużo; odesłał ich, żeby przekazali, iż na Flocie nie można polegać i że stacje upadają. Tyle już zrobił. On i towarzyszący mu tutaj ludzie prowadzili grę, którą im narzucono, zachowywali przez cały czas klasztorne milczenie, cierpieli nie komentując częstych zmian kwater i dezorganizacji, co prawdopodobnie miało wyprowadzić ich z równowagi — była to taktyka ukierunkowana na osłabienie ich pozycji w negocjacjach, miał nadzieję Ayres, a nie zapowiedź strasznej ewentualności aresztowania i wszczęcia śledztwa. Poddawali się wszystkiemu bez protestów z nadzieją, że są coraz bliżej sukcesu w rokowaniach.

A Marsh był cały czas wśród nich; zasiadał na ich naradach, spoglądał po nich, gdy byli sami, zastraszonym, roztargnionym wzrokiem, nie znajdując u nich moralnego wsparcia… bo pytania o przyczyny lub pocieszenie oznaczały złamanie zasady milczenia będącej ich murem obronnym. Dlaczego? napisał raz Ayres na plastikowym blacie obok ręki Marsha. Pisał palcem, bo ufał, że kreślonych tak liter nie wychwyci żadna kamera. I kiedy nie wywołano żadnej reakcji, dopisał jeszcze: Co? Marsh starł oba słowa, nie napisał nic i spojrzał w inną stronę. Jego usta drżały, jakby za chwilę miał wybuchnąć płaczem. Ayres więcej o nic go nie pytał.

Teraz wstał wreszcie, podszedł do drzwi pokoju Marsha i rozsunął je bez pukania.

Marsh, całkowicie ubrany. siedział na łóżku obejmując się ramionami i patrząc na ścianę, a może gdzieś poza nią.

Ayres podszedł i nachylił się do jego ucha.

— W paru słowach — powiedział najcichszym z szeptów, nie mając nawet pewności, że tamten usłyszy — co tu się według ciebie dzieje? Wypytywali cię? Odpowiedz mi.

Minęła chwila. Marsh wolno potrząsnął głową.

— Odpowiedz — powtórzył Ayres.

— Wciąż są jakieś opóźnienia — wyszeptał zająkując się Marsh. — Moje przydziały nigdy nie są w porządku. Zawsze coś się nie zgadza. Każą mi godzinami siedzieć i czekać. Tak to wygląda, proszę pana.

— Wierzę ci — powiedział Ayres.

Nie był o tym całkowicie przekonany, ale mimo wszystko powiedział, że wierzy i poklepał Marsha po ramieniu. Marsh nie wytrzymał i zaczął płakać. Łzy płynęły mu po twarzy, która usiłowała zachować normalny wyraz. Te cholerne kamery, których istnienie podejrzewali… wiecznie żyli’ pod wrażeniem, że są obserwowani przez kamery.

Ayres był wstrząśnięty. Nasunęło mu się podejrzenie, że oni sami, na równi z Unią, są dręczycielami Marsha. Wyszedł z pokoju Marsha ma patio. Czerwony ze złości zatrzymał się pośrodku i podniósł wzrok na skomplikowaną, kryształową oprawę oświetleniową, którą przede wszystkim podejrzewał o skrywanie aparatury monitorującej.

— Ja protestuję — rzucił ostrym tonem — przeciwko temu celowemu i nieuzasadnionemu prześladowaniu.

Potem odwrócił się, usiadł i dalej oglądał program prezentowany na ekranie. Jedyną reakcją jego towarzyszy było podniesienie głów. Znowu zapadła cisza.

W rozkładzie dnia przyniesionym następnego ranka przez uzbrojonego w karabin manekina nie było żadnego potwierdzenia tego incydentu.

Posiedzenie 0800, zawiadomił ich. Dzień rozpoczynał się wcześnie. Nie znaleźli żadnych innych informacji ani o temacie, ani z kim, ani gdzie, nie było nawet zwykłej wzmianki o spodziewanej porze lunchu. Marsh wyszedł ze swego pokoju z podkrążonymi oczyma, jakby wcale nie spał.

— Nie mamy wiele czasu na śniadanie — oznajmił Ayres; dostarczano je zwykle do ich kwater o 0730 i do tej godziny pozostało zaledwie kilka minut. Lampka przy drzwiach zamigotała po raz drugi. Otworzono je od zewnątrz i zamiast śniadania ujrzeli trójkę manekinów-strażników.

— Ayres — rzucił jeden z nich krótko, nie bawiąc się w kurtuazję. — Chodź z nami.

Zdusił odpowiedź, którą miał już na języku. Z nimi nie było sensu dyskutować; tak pouczał swoich ludzi. Wszedł do pokoju i naciągnął kurtkę prowadząc dalej tę samą grę, grę na zwłokę oraz na nerwach tych, którzy na niego czekali. Uznawszy, że ociąga się już wystarczająco długo, aby dopiąć swego, podszedł do drzwi i oddał się pod opiekę młodych strażników.

Marsh, nie mógł przestać o nim myśleć. O co chodziło w grze tamtych z Marshem?

Poprowadzili go korytarzem do windy; przesiadając się kilka razy i przechodząc przez sale bez oznakowań i nazw, dotarli w końcu do poziomu zajmowanego przez sale konferencyjne i biura, co rozwiało jego początkowe obawy. Weszli do znajomego pomieszczenia, a stamtąd do jednego z trzech pokoi przesłuchań, w których byli częstymi gośćmi. Tym razem wojsko. Klapkę kieszeni czarnego munduru siwowłosego mężczyzny zasiadającego za małym okrągłym stołem obciągało tyle żelastwa, że wystarczyłoby go do obdzielenia wyższymi stopniami kilku oficerów, z którymi rozmawiał ostatnio, wziętych razem. Zwariowany wzór insygniów. Nie wiadomo było dokładnie, co przedstawiają te pogmatwane symbole… z drugiej strony zabawne, że Unia rozwinęła tak skomplikowany system medali i odznaczeń, jakby cały ten złom miał wywierać wrażenie. Ale mimo wszystko świadczył o autorytecie i władzy, a to wcale nie było zabawne.

— Delegacie Ayres. — Siwowłosy mężczyzna, posiwiały od środka odmładzającego sądząc po energicznej, niemal pozbawionej zmarszczek twarzy, od leku będącego tutaj w powszechnym użyciu, a na Ziemi dostępnego tylko w postaci marnych substytutów, wstał i wyciągnął rękę. Ayres uścisnął ją z namaszczeniem. — Seb Azov — przedstawił się mężczyzna. Z Dyrektoriatu. Miło mi pana poznać.

Rząd centralny; dowiedział się już, że Dyrektoriat był teraz ciałem tworzonym przez trzysta dwanaście osób: czy pozostawało to w jakiejś proporcji z liczbą stacji i światów, nie był pewien. Zbierał się nie tylko na Cyteen, ale i gdzie indziej; jak zostawało się jego członkiem, nie wiedział. Ten człowiek był bez wątpienia wojskowym.

— Przykro mi — powiedział chłodno Ayres — że nasza znajomość zaczyna się od protestu, obywatelu Azov, ale nie będę rozmawiał, dopóki nie wyjaśnimy sobie pewnej sprawy.

Azov uniósł ironicznie brwi i usiadł.

— Cóż to za sprawa, sir?

— Prześladowania, których obiektem stał się jeden z członków mojej grupy.

— Prześladowania, sir?

Wiedział, że było to obliczone na wyprowadzenie go z równowagi, na wywołanie zdenerwowania lub złości. Nie dał się sprowokować.

— Delegat Marsh i wasz komputer zdają się mieć ustawiczne trudności z ustaleniem jego przydziału na kwaterę; zastanawiające, ponieważ zawsze jesteśmy kwaterowani razem. Wyżej oceniam wasze kompetencje techniczne. Nie potrafię znaleźć innego słowa, jak prześladowanie, by określić przetrzymywanie tego człowieka godzinami w oczekiwaniu na wyjaśnienie rzekomych nieprawidłowości. Twierdzę, że jest to prześladowanie mające na celu osłabienie naszego morale poprzez wyczerpanie. Wnoszę też skargę przeciwko innym metodom, takim jak niezdolność waszego personelu do zapewnienia nam warunków do rekreacji albo sali do ćwiczeń, takim jak niezmienne wymówki waszego personelu, że nie jest do tego czy owego upoważniony, takim jak wymijające odpowiedzi waszego personelu, kiedy pytamy o nazwę tej bazy. Zapewniano nas, że lecimy na Cyteen. Skąd mamy wiedzieć, czy rozmawiamy z osobami upoważnionymi, a nie z funkcjonariuszami niższego szczebla, nie mającymi ani kompetencji, ani pełnomocnictw do negocjowania ważkich spraw, z którymi przybyliśmy? Odbyliśmy daleką podróż, obywatelu, aby załagodzić trudną i niebezpieczną sytuację, a osoby, które tu spotykamy, nie przejawiają zbytniej ochoty do współpracy.

Nie była to improwizacja. Na wszelki wypadek przygotował sobie tę orację wcześniej, a ostentacyjny tupet był zamierzony. Azov był wyraźnie lekko zaskoczony tym atakiem. Z twarzy Ayresa nie znikał wyraz szczerego oburzenia; biorąc pod uwagę przerażenie, jakie odczuwał, była to najlepsza gra mimiczna w jego dotychczasowej karierze. Serce waliło mu pod żebrami jak młot i miał nadzieję, że jego twarz nie zmieniła zauważalnie barwy.

— Zajmiemy się tym — odezwał się po chwili Azov.

— Spodziewałem się — powiedział Ayres — bardziej zdecydowanej reakcji.

Azov milczał przez chwilę, wpatrując się w niego.

— Ma pan moje słowo — powiedział w końcu tonem, w którym drgała siła — będzie pan usatysfakcjonowany. Może pan spocznie, sir? Mamy do omówienia pewien problem. Proszę przyjąć moje osobiste wyrazy ubolewania w związku z niewygodami, jakich doświadczył delegat Marsh; zbadamy sprawę i zadbamy o to, aby podobne wypadki już się nie powtórzyły.

Pomyślał, czy nie wyjść, rozważył w myślach celowość zgłaszania dalszych pretensji, dokonał szybkiej oceny człowieka, z którym miał do czynienia i zajął oferowany mu fotel. Oczy Azova spoczęły na nim z, pomyślał sobie, pewną dozą respektu.

— Trzymam pana za słowo, sir — powiedział Ayres.

— Przykro mi w związku z tą sprawą; niewiele mogę w tej chwili na ten temat powiedzieć. Nastąpił niespodziewany zwrot w naszych negocjacjach; natknęliśmy się na coś, co można by nazwać… precedensem. — Nacisnął przycisk na konsoli stołu.

— Przyślijcie mi z łaski swojej pana Jacoby’ego.

Ayres spojrzał nieśpiesznie w kierunku drzwi, nie zdradzając wielkiego podniecenia, chociaż je odczuwał. Drzwi otworzyły się; do pokoju wszedł mężczyzna w cywilnym ubraniu… cywilnym, nie w mundurze lub munduropodobnym kombinezonie, które wyróżniały wszystkich, z którymi mieli dotąd do czynienia.

— Pan Segust Ayres, pan Dayin Jacoby ze Stacji Pell. Panowie chyba się znają.

Ayres wstał i z chłodną uprzejmością wyciągnął rękę do przybyłego; to wszystko coraz mniej mu się podobało.

— Być może już się gdzieś spotkaliśmy; proszę wybaczyć, ale nie przypominam sobie pana.

— Na posiedzeniu rady, panie Ayres.

Ręka mężczyzny uścisnęła obojętnie jego dłoń i wycofała się. Jacoby zastosował się do gestu, który zapraszał go do zajęcia trzeciego fotela przy okrągłym stole.

— Konferencja trójstronna — mruknął pod nosem Azov. W swoich wypowiedziach, panie Ayres, określa pan Pell i stacje leżące przed nią jako terytorium, które pragniecie zachować. Zdaje się to kłócić z życzeniami obywateli tej stacji… a pan podaje się przecież za człowieka wyznającego zasadę samostanowienia.

— Ten człowiek — powiedział Ayres nie patrząc na Jacoby’ego — nie jest na Pell żadną osobistością i nie ma prawa do zawierania jakichkolwiek porozumień. Sugeruję, aby skontaktował się pan z panem Angelo Konstantinem i zwrócił się z prośbą o udzielenie stosownych wyjaśnień do rady stacji. Prawdę mówiąc nie znam tej osoby, a co do wszelkich zapewnień, jakoby wchodziła ona w skład rady, to nie mogę potwierdzić ich prawdziwości.

Azov uśmiechnął się.

— Wpłynęła na nasze ręce pewna oferta ze strony Pell i myją akceptujemy. Stawia to pod znakiem zapytania trwające dyskusje nad pańskimi propozycjami, ponieważ bez Pell sprowadzałyby się one do roszczenia sobie przez waszą stronę praw do wyspy leżącej na terytorium Unii — do stacji, które, muszę to panu wyznać, w wyniku podobnych decyzji, już stanowią część terytorium Unii. Nie macie na Pograniczu żadnych terytoriów. Żadnych.

Ayres siedział bez ruchu, czując jak krew odpływa mu z kończyn.

— To nie są negocjacje prowadzone w dobrej wierze.

— Wasza Flota nie ma już ani jednej bazy, sir. Odcięliśmy ją całkowicie. Wzywamy was do zdobycia się na akt humanitaryzmu; powinniście poinformować ją o tym fakcie i o alternatywie, przed jaką stanęła. Ryzykowanie statkami i istnieniami ludzkimi w obronie terytorium, którego już nie ma, jest bezcelowe. Z radością przyjmiemy waszą współpracę, sir.

— To gwałt — wykrzyknął Ayres.

— Być może — zgodził się z nim Azov. — Ale może zdecyduje się pan wysłać ten komunikat, chociażby w imię położenia kresu dalszemu rozlewowi krwi.

— Pell się nie poddała. Liczcie się z tym, że prawdziwa sytuacja może się nie pokrywać z waszymi wyobrażeniami, obywatelu Azov, i jeśli pragniecie lepszych stosunków z nami, jeśli chcecie dobić targu, który może przynieść korzyści obu stronom, zastanówcie się, co odrzucacie.

— Ziemia jest jedynym światem.

Nic nie odpowiedział. Nie miał nic do powiedzenia. Nie chciał dyskutować na temat powabów Ziemi.

— Sprawa Pell — podjął Azov — jest prosta. Czy orientuje się pan, jak bezbronna jest stacja? A skoro wola jej mieszkańców nie koliduje z dążeniami czynników zewnętrznych, sprawa staje się bardzo prosta. Nie chodzi tu o zniszczenie; nie jest ono naszym celem. Ale Flota nie będzie mogła operować swobodnie nie mając bazy… a wy jej nie macie. Podpiszemy porozumienie w proponowanej przez was postaci, włączając w to ustęp dotyczący ustanowienia Pell wspólnym punktem stycznym… ale pozostającym w naszych rękach, nie w waszych. Właściwie co to za różnica… nie licząc spełnienia woli ludu… który, jak twierdzicie, tak kochacie.

Wyglądało to lepiej, niżby się można spodziewać; ale też miało tak wyglądać.

— Nie ma tu — powiedział — żadnych przedstawicieli obywateli Pell z wyjątkiem tego samozwańczego rzecznika. Chciałbym obejrzeć jego listy uwierzytelniające.

Azov wziął w dłonie leżącą przed nim dotąd, oprawną w skórę teczkę.

— To może pana zainteresować, sir. Dokument proponowany przez pana… podpisany przez rząd i Dyrektoriat Unii oraz przez radę, bez żadnych poprawek z naszej strony… wyjąwszy kontrolę nad stacją, która obecnie znajduje się w naszych rękach, i kilka mniej znaczących słów dotyczących statusu Pell: usunięto mianowicie słowa „pod Zarządem Kompanii” zarówno tutaj, jak i w dokumencie porozumienia. Trzy krótkie słowa. Cała reszta jest wasza, dokładnie w takim brzmieniu, jakie zaproponowaliście. Zakładam, że z uwagi na odległości, z jakimi mamy do czynienia, jest pan upoważniony do podpisywania porozumień w imieniu swego rządu i Kompanii.

Miał już na ustach odmowę. Zastanowił się jednak, tak jak miał w zwyczaju zastanawiać się nad wszystkim, co mówi.

— „Podlega ratyfikacji przez mój rząd.” Brak tych słów mógłby stać się powodem pewnych nieporozumień.

— Mam nadzieję, że po namyśle będzie pan nalegał na zatwierdzenie dokumentu. — Azov położył folder na stole i przesunął go w kierunku Ayresa. — Proszę to przestudiować w wolnej chwili. Z naszej strony wszystko jest zapięte na ostatni guzik. Są tu wszystkie klauzule, których żądaliście, szczerze mówiąc wszystkie klauzule, których uwzględnienia możecie żądać, ponieważ wasze terytoria nie istnieją.

— Szczerze w to wątpię.

— Ach. To pana prawo. Ale wątpliwości nie zmienią faktu, sir. Radzę panu, aby zadowolił się pan tym, co zyskał… porozumieniami, które przyniosą korzyść obu stronom i położą kres zadawnionemu konfliktowi. Panie Ayres, niech pan będzie rozsądny, czegoż jeszcze mógłby pan żądać? Żebyśmy zrzekli się tego, co obywatele Pell chcą nam podarować?

— Nieprawda.

— A jednak brak panu środków, aby to sprawdzić, co daje świadectwo ograniczoności waszych wpływów i stanu posiadania. Mówi pan, że rząd, który przysłał was z Ziemi, przeszedł głębokie przemiany, i musimy was traktować jako nową ekipę uznając wszystkie dawne urazy i żale za niebyłe. Czy ta nowa ekipa pragnie odpowiedzieć na podpisanie przez nas ich dokumentu dalszymi roszczeniami? Chciałbym panu przypomnieć, sir, iż wasze siły zbrojne znajdują się w stanie rozkładu… że nie macie żadnych środków do weryfikowania czegokolwiek, że byliście zmuszeni przybyć tu przesiadając się z frachtowca na frachtowiec, zdani na łaskę i niełaskę kupców. Ta nieprzejednana postawa nie przyniesie waszemu rządowi niczego dobrego.

— Czy to groźby?

— Podsumowanie realiów. Rząd bez statków, bez możliwości sprawowania kontroli nad własnymi siłami zbrojnymi i bez zaplecza nie może żądać podpisania proponowanego przez siebie dokumentu bez wprowadzenia poprawek. Wyrzuciliśmy kilka nie mających znaczenia klauzul i trzy słowa, pozostawiając rządy na Pell w zasadzie w rękach ciała, które obywatele Pell zechcą sami sobie wybrać; czyż z punktu widzenia interesów, które pan reprezentuje, zgłaszanie obiekcji w tej sprawie jest stosowne?

Ayres siedział przez chwilę nieruchomo.

— Muszę się skonsultować z pozostałymi członkami delegacji. Nie chciałbym, aby odbywało się to przy włączonym podsłuchu.

— Nie ma żadnego podsłuchu.

— W naszym przekonaniu jest wprost przeciwnie.

— I znowu nie macie środków, aby zweryfikować w taki czy inny sposób swoje podejrzenia. Musicie radzić sobie, jak umiecie.

Ayres wziął teczkę.

— Nie planujcie już dzisiaj żadnych spotkań ze mną ani z moim personelem. Będziemy się naradzać.

— Jak pan sobie życzy. — Azov wstał i wyciągnął rękę. Jacoby pozostał w fotelu i nie silił się na żadne uprzejmości. — Nie obiecuję złożenia mojego podpisu.

— Konferencja. Doskonale to rozumiem, sir. Proszę postąpić zgodnie ze swoim przekonaniem; ale radziłbym poważnie się zastanowić nad skutkami odrzucenia tego porozumienia. Obecnie uważamy Pell za swoją granicę. Pozostawiamy wam Gwiazdy Tylne, które, jeśli chcecie, możecie z powodzeniem rozwijać. W razie gdyby niniejsze porozumienie nie doszło do skutku, inaczej ustalimy swoje granice i staniemy się bezpośrednimi sąsiadami.

Serce waliło mu jak młotem. Rozmowa zbaczała na tematy, których nie chciał w ogóle poruszać.

— Co więcej — ciągnął Azov — na wypadek gdybyście chcieli ocalić życie załóg waszej Floty i odzyskać te statki, dołączyliśmy do tej teczki swój własny dokument. Jeśli zgodzicie się na próbę odwołania Floty i wydania jej rozkazu wycofania się na wasze terytorium, którego granice wytyczacie podpisując ten traktat, my ze swej strony anulujemy wszystkie zarzuty stawiane jej i wszystkim wrogom stanu, których nazwiska wymienicie. Pozwolimy im się wycofać pod naszą eskortą i towarzyszyć wam w drodze powrotnej do domu, chociaż zdajemy sobie sprawę, że jest to z naszej strony poważne ryzyko.

— Nie jesteśmy agresywni.

— Prędzej byśmy w to uwierzyli, gdybyście do tej pory nie odmawiali odwołania swoich statków, które obecnie atakują naszych obywateli.

— Powiedziałem wam wyraźnie, że nie mam żadnej władzy nad Flotą i nie jestem w stanie jej odwołać.

— Jesteśmy przekonani, że może pan zrobić użytek ze swych poważnych wpływów. Udostępnimy panu aparaturę do wysłania komunikatu… wstrzymanie przez Flotę ognia pociągnie za sobą zaprzestanie działań wojennych.

— Rozważymy to.

— Sir.

Ayres skłonił się, odwrócił i wyszedł z pokoju, natykając się od razu na wszechobecnych młodych strażników, którzy poprowadzili go dokądś poprzez biura.

— Drugie spotkanie zostało odwołane — poinformował ich. — Wracamy do mojej kwatery. Będą tam wszyscy moi towarzysze.

— Mamy swoje rozkazy — odezwał się idący z przodu; po raz pierwszy usłyszał głos strażnika.

Wszystko wyjaśniło się dopiero wtedy, gdy dotarli na miejsce spotkania wyznaczonego na godzinę 0800, gdzie zebrała się cała grupa. Stamtąd odprowadził ich z powrotem nowy oddział strażników, ale przedtem musieli długo czekać, aż wyjaśni się ich sytuacja. Tak było zawsze, bałagan miał ich doprowadzić do szału.

Dłoń zapotniała mu od trzymanej teczki, teczki z dokumentami podpisanymi przez rząd Unii. Pell stracona. Szansa odzyskania przynajmniej Floty i propozycja, która może doprowadzić do jej zniszczenia. Obawiał się poważnie, że rząd Unii w swych planach wybiega w przyszłość dalej, niż Ziemia to sobie wyobraża. Myślenie perspektywiczne. Unia urodziła się z nim. Ziemia dopiero się go uczyła. Czuł się przezroczysty i bezbronny. Wiemy, że utknęliście w martwym punkcie, wyobrażał sobie myśli przewijające się w głowie Azova. Wiemy, że chcecie zyskać na czasie i wiemy dlaczego; na razie nam też odpowiada to bałamutne porozumienie, które i my, i wy złamiemy przy najbliższej okazji.

Unia przełknęła wszystko z zamiarem przetrawienia… na razie.

Nie mogli wszcząć dyskusji, nie mogli podnosić niebezpiecznych kwestii w swoim gronie, bo prawdopodobnie byli inwigilowani. Podpisać dokument i zawieźć go do domu. Ważne było to, co miał w głowie. Poznali Pogranicze; otaczało ich w osobach żołnierzy o jednakowych twarzach i praktycznie tym samym umyśle; w niesubordynacji kapitana Norwegii, w arogancji Konstantinów, kupców, którzy ignorowali wojnę toczącą się wokół nich od pokoleń… w stosunkach, których Ziemia nigdy nie rozumiała, nie mogła zrozumieć, że rządzą tu inne prawa, obowiązuje inna logika.

Pokolenia, które dawno strząsnęły ze swych stóp pył Ziemi. Wracać do domu — podpisując ten bezsensowny papier, którego Mazian i tak nigdy nie uzna, tak samo zresztą jak Mallory nie przybiegnie w te pędy na zawołanie — wydostanie się stąd żywym też było ważne. Musi wytłumaczyć, co tu zobaczył. I dlatego zrobi co trzeba, podpisze kłamstwo i nadzieję.



3


PELL: BIURO KOMENDANTA STACJI,


SEKTOR NIEBIESKI JEDEN:


9/9/52; GODZ. 1100

Codzienna porcja nieszczęść rozciągała się nawet na obszary leżące poza stacją. Angelo Konstantin podpierając głowę ręką studiował leżący przed nim wydruk. Wywaliło uszczelkę w Kopalni Centaura na trzecim księżycu Pell IV… zginęło czternastu ludzi. Czternastu — nie mógł sobie tego darować — wyszkolonych, doświadczonych robotników. Po drugiej stronie granicy Q mieli ludzi taplających się we własnych odchodach, a musieli stracić takich jak ci. Braki w zaopatrzeniu, wysłużone części, eksploatowanie elementów, które dawno należało wymienić. Puściła uszczelka za ćwierć kredyta i czternastu ludzi poniosło śmierć w próżni. Stukał w klawisze, przeglądał rejestry poszukując wśród personelu technicznego Pell robotników, którzy mogliby zastąpić poległych; ich własne doki stały… zapchane były statkami cumującymi przy stanowiskach głównych i pomocniczych, ale przylotów ani odlotów niemal nie notowano… i ci ludzie bardziej przydadzą się tam, w kopalniach, gdzie ich doświadczenie może być spożytkowane z korzyścią dla wszystkich.

Nie wszyscy przenoszeni robotnicy posiadali kwalifikacje niezbędne do prac, które mieli wykonywać. Na Podspodziu zginął robotnik zmiażdżony przy próbie wyprowadzenia łazika gąsiennicowego z błota, w które wpakował go niedoświadczony kolega. Do kondolencji dla rodziny, które Emilio właśnie nadesłał, trzeba dołączyć wyrazy współczucia od siebie.

W Q stwierdzono dwa kolejne morderstwa, a w pobliżu doków znaleziono dryfujące w próżni ciało. Przypuszczalnie ofiarę wypchnięto w kosmos żywcem. Podejrzewano Q. Służba bezpieczeństwa starała się ustalić tożsamość trupa, ale ciało było poważnie okaleczone.

Był też przypadek innego rodzaju, proces, w którym stronami były dwie rodziny od dawna zamieszkujące stację, dzielące kwaterę w rotacji przemiennodniowej. Główni lokatorzy oskarżali współlokatorów o drobną kradzież i sprzeniewierzenie. Damon przesłał mu tę sprawę jako przykład narastającego problemu. Rada będzie musiała podjąć działania legislacyjne mające na celu wyraźne ustalenie odpowiedzialności w podobnych sytuacjach.

Doker nowo obsadzony na tym stanowisku walczył ze śmiercią w szpitalu skatowany przez załogę zmilitaryzowanego statku kupieckiego Janus. Zmilitaryzowane załogi domagały się przywilejów przysługujących kupcom i dostępu do barów, wbrew niektórym autorytetom spośród mieszkańców stacji, które usiłowały narzucić im wojskową dyscyplinę. Kości się zrosną, w gorszym stanie były natomiast stosunki pomiędzy oficerami ze stacji a załogami statków kupieckich. Następny oficer ze stacji, który wyruszy z patrolami, będzie musiał uważać, żeby nie poderżnięto mu gardła. Kupieckie rodziny nie były przyzwyczajone do obcych na pokładzie.

„Nie przydzielać do statków milicyjnych nikogo z personelu stacji bez zgody kapitana statku”, wysłał zalecenie do posterunku milicji. Statki milicyjne będą prowadziły patrole pod dowództwem własnych oficerów aż do rozwiązania trudności natury moralnej.

W konsekwencji pogorszą się warunki w niektórych dzielnicach. Ale i tak lepsze to niż bunt — statek kupiecki przeciwko władzom stacji, które starają się nim kierować. Elena go ostrzegała. Znalazł teraz okazję, żeby zastosować się do jej słów, sytuację zapalną, w której komendant stacji mógłby sprzeciwić się nieprzemyślanym dążeniom rady do roztoczenia ścisłego nadzoru nad uzbrojonymi frachtowcami.

Następna sprawa: drobne braki w zaopatrzeniu. Przybijał pieczątkę pod upoważnieniami tam, gdzie to było konieczne, czasem po fakcie, pochwalając pomysłowość lokalnych nadzorców, zwłaszcza tych z kopalni. Błogosławił spryt podwładnych, którzy nauczyli się wydębiać ukryte zapasy od innych sekcji.

Zachodziła konieczność przeprowadzenia naprawy w Q i służba bezpieczeństwa zwracała się z prośbą o wydanie uzbrojonym siłom zezwolenia na oczyszczenie i zamknięcie pomarańczowego trzy do czterdzieści ileś tam na czas trwania robót, co oznaczało wykwaterowanie mieszkańców baraków trzeszczących w szwach. Sprawa zakwalifikowana była do pilnych, ale nie stwarzających zagrożenia dla życia; wprowadzenie brygady roboczej bez zamknięcia tego rejonu zagrożenie takie stwarzało. Przystawił pieczątkę „zezwalam”. Lepiej odciąć instalację wodociągową w tym sektorze niż narażać ich na wybuch epidemii. — Kapitan statku kupieckiego Ilyko do pana, sir.

Westchnął i stuknął w klawisz na konsoli, zapraszając interesantkę do wejścia. Drzwi otworzyły się i stanęła w nich potężnie zbudowana, siwiejąca kobieta o twarzy pooranej latami, których środek odmładzający nie zdążył na czas powstrzymać. A może zbliża się już do kresu swych dni… leki nie odsuwają go w nieskończoność. Wskazał jej fotel; kapitan skorzystała z wdzięcznością. Przysłała prośbę o rozmowę przed godziną, kiedy statek podchodził do stacji. Była z Oka Łabędzia, holownika z Marinera. Znał ludzi stamtąd, ale jej sobie nie przypominał. Teraz, po zmilitaryzowaniu statku, była jedną z nich; wskazywał na to niebieski sznur na rękawie jej kurtki.

— Co to za wiadomość — spytał — i od kogo?

Stara kobieta poszperała w kieszeniach kurtki, wydobyła stamtąd kopertę i nachyliła się do przodu, żeby położyć ją na biurku.

— Z Młota pod dowództwem Olviga — powiedziała. — Lecą z Vikinga. Wywołał nas przez radio. Zamierzają pozostać przez jakiś czas poza zasięgiem skanerów stacji… boją się, sir. Wcale im się nie podoba to, co widzą.

— Viking. — Wiadomość o katastrofie przyszła już dawno. — A gdzie się podziewali od tamtego czasu?

— Może wyjaśni rzecz bliżej ich komunikat; twierdzą że opuszczając Vikinga mieli stłuczkę. Wyszli za szybko ze skoku i zawiśli w pustce. Tak mówią. I na pewno są wystraszeni, ale mają pełne spiżarnie. Szkoda, że my, uciekając, nie mieliśmy takiego szczęścia. Nie odwalilibyśmy wtedy służby w milicji za dokerów, prawda, sir?

— Zna pani treść?

— Znam — przyznała. — Coś się szykuje. Nadciąga kryzys, panie Konstantin. Według mnie… Młot próbował skoczyć na stronę Unii, ale mu się tam nie spodobało; wygląda na to, że Unia chciała go capnąć, ale udało mu się prysnąć. Tego samego boi się tutaj. Prosił, żebym poszła przodem i dostarczyła tę wiadomość, bo on nie będzie sobie tym paprać rąk. Niech pan się zastanowi nad jego położeniem, jeśli Unia się dowie, że się na nich wypięli. Unia nadciąga.

Angelo przyjrzał się bacznie kobiecie: okrągła twarz i głęboko osadzone oczy. Skinął powoli głową.

— Wie pani, co się tu będzie działo, jeśli pani załoga rozpowie to po stacji czy gdziekolwiek. Będzie z nami kiepsko.

— Jesteśmy rodziną — odparła. — Nie rozmawiamy z obcymi. — Nie spuszczała z niego czarnych oczu. — Służę w milicji, panie Konstantin, bo mieliśmy pecha przybywając tu z pustymi ładowniami i pan nałożył na nas areszt; a poza tym nie ma już dokąd lecieć. Oko Łabędzia należy do holowników kombinowanych; nie mamy żadnej rezerwy ani kredytu, jak inni. Ale co znaczy kredyt, panie Konstantin, kiedy Pell się kończy? Odtąd nie ma co liczyć na kredyty w waszym banku; ja chcę mieć zapasy żywności w ładowniach.

— Szantaż, kapitanie?

— Zabieram moją załogę z powrotem na patrol z zamiarem prowadzenia obserwacji waszego perymetru. Jeśli zobaczymy jakieś statki Unii, powiadomimy was o tym krótko i szybko wchodzimy w skok. Holownik nie nadaje się do zabawy w kotka i myszkę z rajderem, a ja nie zamierzam odstawiać bohaterki. Chcę tego samego, co mają załogi Pell, które podprowadzają żywność i wodę nie wpisując tego do manifestu statku.

— Wnosi pani oskarżenie o nielegalne gromadzenie zapasów? — Panie komendancie, pan przecież wie, że robi to każdy statek przydzielony do jakiegoś koncernu stacyjnego i pan nie będzie wnikał w te układy i zrażał do siebie ludzi, dobrze mówię? Ilu z pańskich oficerów z załogi stacji będzie sobie brudziło mundur sprawdzając osobiście ładownie i zbiorniki, co? Walę prosto z mostu i proszę dla mojej rodziny o ten sam przywilej, który inni uzyskują poprzez wchodzenie w układy. Prowiant. A potem wracam na patrol.

— Dostanie go pani. — Odwrócił się od razu i wystukał na klawiaturze rozkaz z kodem priorytetu. — Startujcie ze stacji tak szybko, jak to będzie możliwe.

Skinęła głową, kiedy skończył i znowu spojrzał na nią. — To rozumiem, panie Konstantin.

— Dokąd byście skoczyli, kapitanie, gdybyście musieli?

— W zimny Kosmos. Mam tam w mroku upatrzone miejsce. Mnóstwo frachtowców tak robi, nie wiedział pan o tym, panie Konstantin? Nadciągają długie, chude lata, jeśli wybuchnie kryzys. Unia zaopiekuje się tymi, które od dawna z nią były. Siedzą cicho i mają nadzieję, że jeśli to nastąpi, statki będą bardzo potrzebne. Rozsypią się szeroko po nowych terytoriach, a o to właśnie im chodzi. Albo przemkną się w kierunku Ziemi. Niektóre tak zrobią.

Angelo zachmurzył się.

— Myśli pani, że naprawdę do tego dojdzie? Wzruszyła ramionami.

— Czuję przeciąg, komendancie. Za żadne skarby nie chciałabym być na tej stacji, jeśli front zostanie przerwany.

— Czy wielu kupców podziela pani opinię?

— Jesteśmy na to przygotowani od pół wieku — powiedziała cicho. — Niech pan spyta Eleny Quen, komendancie. Pan też szuka miejsca dla siebie?

— Nie, kapitanie.

Rozparła się w fotelu i pokiwała głową.

— Szanuję pana za to, komendancie. Może pan być pewien, że nie skoczymy bez wszczęcia alarmu, a to więcej, niż uczyniliby niektórzy z naszej branży.

— Wiem, że to dla was wielkie ryzyko. I macie swój przydział, wszystko czego wam potrzeba. Coś jeszcze?

Pokręciła głową wprawiając tym w lekkie drżenie masę swego ciała. Podniosła się z fotela i stanęła na szeroko rozstawionych nogach.

— Życzę szczęścia — powiedziała wyciągając rękę. — Życzę szczęścia. Wszyscy kupcy, którzy są tutaj, a nie po tamtej stronie frontu, dokonali tego wyboru nie bacząc na niekorzystne proporcje sił; oni, którzy ciągle przemierzają mroczny kosmos i dostarczają wam towary prosto z terytorium Unii, oni nie robią tego dla zysku. Tutaj nic nie można zyskać. Zdaje pan sobie z tego sprawę, panie komendancie? Pod pewnymi względami… łatwiej byłoby po tamtej stronie.

Potrząsnął jej grubą ręką.

— Dziękuję kapitanie.

— Ha — powiedziała i wzruszywszy z zakłopotaniem ramionami wyszła rozkołysanym krokiem z gabinetu.

Wziął do ręki kopertę z wiadomością i otworzył ją. W środku znalazł notatkę skreśloną odręcznie na kawałku papieru. „Wracamy z terytorium Unii. Wokół Vikinga orbitują nosiciele cztery, a może więcej. Krąży pogłoska, że Mazian ucieka. Stracone statki: Egipt, Francja, Stany Zjednoczone — może jeszcze jakieś. Sytuacja staje się beznadziejna.” Nie było podpisu ani nazwy statku. Przyglądał się przez chwilę kartce z wiadomością, potem wstał, jednym palcem wystukał na klawiaturze szyfr sejfu, włożył kartkę do środka i zaryglował z powrotem. Czuł ucisk w żołądku. Obserwatorzy mogli się mylić. Informacje mogły być sfabrykowane, może to plotki puszczone w obieg celowo. Ten statek nie chce podejść do stacji. Młot powęszy trochę w pobliżu i może podejdzie, a może odleci; wszelkie próby ściągnięcia ich tu siłą na bezpośrednią rozmowę odbiłyby się niekorzystnie na stosunkach z innymi kupcami. Wokół Pell krążyły frachtowce spodziewające się żywności, wody, konsumujące zapasy stacji, wykorzystujące kombinowany kredyt, który musieli honorować w obawie przed buntem: spłacali stare długi stacjom, których już nie było. Kupcy oszczędzali cenne, zorganizowane na lewo produkty przechowywane na pokładach, a korzystali z zapasów stacji, chowając te pierwsze na dzień, w którym być może będą musieli uciekać. Niektóre statki przywoziły towary, to prawda; ale więcej było takich, które je konsumowały.

Połączył się z urzędnikiem z zewnętrznego biura.

— Kończę na dzisiaj — powiedział. — Gdyby coś, to jestem w domu. Jeśli by jakaś sprawa nie mogła zaczekać, wrócę. — Tak jest, sir — usłyszał w odpowiedzi.

Wybrał ze stosu papierów kilka mniej niepokojących, włożył je do teczki, założył kurtkę i skinąwszy na pożegnanie głową swemu sekretarzowi oraz kilku urzędnikom, których biurka stały w tym samym pokoju, wyszedł na korytarz.

Przez ostatnie kilka dni przesiadywał w biurze do późna; miał przynajmniej szansę pracować w większym komforcie, czytać teczki pełne dokumentów bez odrywania się. Były kłopoty z Podspodziem; Emilio przysłał to wszystko w zeszłym tygodniu na stację z ciętym doniesieniem na zamieszany w sprawę personel i metody postępowania, jakie reprezentowali. Damon nalegał na zesłanie wichrzycieli do pracy w kopalniach — upatrywał w tym szybki sposób pozyskania potrzebnej liczby robotników. Rada adwokacka protestowała przeciwko stronniczości biura Radcy Prawnego i domagała się usunięcia nagan ze świadectw pracy i pełnego przywrócenia delikwentów do pełnionych dotychczas obowiązków. Robiła się z tego grubsza afera. Jon Lukas występował z propozycjami, wysuwał żądania; w końcu doszli w tej sprawie do porozumienia. Obecnie miał pięćdziesiąt akt dotyczących mieszkańców Q zakwalifikowanych jako tymczasowi. Przyszło mu do głowy, żeby zatrzymać się po drodze na drinka w barku dla wyższych urzędników, odwalić tam część papierkowej roboty, oderwać się myślami od spraw, które nie dawały mu spokoju. Nosił czytnik w kieszeni, nigdy się z nim nie rozstawał, choć mógł się zdać na komunikator.

Do domu miał kawałek drogi niebieskim sto dwanaście. Otworzył cicho drzwi.

— Angelo?

A więc Alicja nie spała. Rzucił teczkę i kurtkę na krzesło przy drzwiach.

— To ja — powiedział uśmiechając się urzędowo do starej samicy Dołowca, która wyszła z pokoju Alicji, żeby poklepać go po ręku i przywitać. — Dobry dzień, Lily?

— Mieć dobry dzień — przytaknęła Lily uśmiechając się rozbrajająco.

Bezszelestnie pozbierała wszystko, co odłożył na krzesło, a on wszedł do pokoju Alicji, pochylił się nad łóżkiem i pocałował żonę. Alicja uśmiechnęła się i pozostała jak zawsze nieruchoma na nieskazitelnej pościeli; Lily opiekowała się nią, przewracała ją na boki, kochała z poświęceniem wielu lat. Ściany były ekranami. Wokół łóżka roztaczał się widok na gwiazdy, jakby zawieszone w próżni; gwiazdy i czasami słońce, doki, korytarze Pell; lub obrazy drzew z Podspodzia, bazy, rodziny, wszystkiego, co sprawiało jej przyjemność. Lily zmieniała sekwencje na jej życzenie.

— Wpadł Damon — mruknęła Alicja. — Był z Eleną. Na śniadaniu. Było miło. Elena dobrze wygląda. Jest taka szczęśliwa.

Często tu zaglądali, jedno albo drugie… zwłaszcza teraz, kiedy nie było Emilia i Miliko. Przypomniał sobie o niespodziance, o taśmie, którą wrzucił do kieszeni bojąc się, że zapomni ją wziąć. — Przyszła wiadomość od Emilia. Odtworzę ci.

— Angelo, czy coś się stało?

Wstrzymał nagle oddech i potrząsnął ponuro głową.

— Spostrzegawcza jesteś, kochanie.

— Umiem czytać z twojej twarzy, kochany. Złe wiadomości?

— Nie od Emilia. Tam na dole wszystko idzie dobrze; jest dużo lepiej. Donosi o znacznym postępie w zakładaniu nowych obozów. Nie mają żadnych kłopotów z personelem z Q, droga jest już przeprowadzona do dwóch i są liczni chętni do przeniesienia się dalej.

— Zdaje mi się, że słyszę zawsze tylko lepszą stronę tych meldunków. Obserwuję korytarze. Ja też to wiem, Angelo.

Delikatnie odwrócił jej głowę, żeby mogła go lepiej widzieć. — Wojna wzmaga się coraz bardziej — powiedział. — Czy to nie wystarczająco przygnębiające?

Te piękne oczy… wciąż piękne w wychudłej, bladej twarzy… były żywe i spokojne.

— Jak jest blisko?

— Po prostu kupcy stają się nerwowi. Wcale nie jest blisko; nie ma żadnych tego oznak. Ale ja skupiam się na morale. Poruszyła oczyma wskazując na ściany.

— Pięknie urządziłeś cały ten mój świat. Pięknie jest… tam, na zewnątrz.

— Pell nic nie grozi. Na nic się nie zanosi. Wiesz przecież, że nie potrafię przed tobą kłamać. — Usiadł na krawędzi łóżka, na czystym, gładkim prześcieradle i wziął ją za rękę. — Już od dawna wiemy, że działania wojenne nabierają rozmachu, a jednak nadal tu jesteśmy.

— Jaka jest sytuacja?

— Właśnie przed chwilą rozmawiałem z kapitanem kupieckiego statku; opowiadała mi o postawach kupców; mówiła o miejscach w dalekim Kosmosie dobrych na przyczajenie się i przeczekanie. Wiesz, przyszło mi do głowy, że są jeszcze jakieś inne stacje; nie pozostała przecież sama Pell; jakieś okruchy skał w nieprawdopodobnych miejscach… kupcy wiedzą o takich rzeczach. Może Mazian też; Mazian na pewno. Są po prostu miejsca, które znają tylko statki. Przecież jeśli istnieją burze… to jest jakieś niebo prawda. Jeśli dojdzie do jakiejś beznadziejnej sytuacji, dokonamy pewnych wyborów.

— Odszedłbyś? Potrząsnął głową.

— Nigdy. Nigdy. Ale pozostaje jeszcze szansa namówienia do tego chłopców, prawda? Wyperswadowaliśmy jednemu, żeby udał się na Podspodzie; pracuj nad swoim najmłodszym; pracuj nad Eleną… ona jest twoją największą nadzieją. Ona ma tam przyjaciół; ona wie i ona może przekonać Damona. — Ścisnął jej rękę. Alicja Lukas-Konstantin potrzebowała Pell, potrzebowała maszyn, sprzętu, którego utrzymanie w ruchu na statku nie było sprawą prostą. Była przykuta do Pell i do maszyn. Wszelkie przenosiny jej środowiska składającego się z metalu i ekspertów nie uszłyby uwagi, byłby to sądny dzień przekazywany na czołowych miejscach w wideoprogramach. Przypomniała mu o tym. „Ja jestem Pell”, śmiała się nie śmiejąc. Stała kiedyś u jego boku. Nie opuści jej. W ogóle nie brał pod uwagę takiej ewentualności… odejść bez niej, porzucając to, co jego rodzina budowała przez tyle lat, co budowali wspólnie. — Jest jeszcze daleko — powtórzył. Ale bał się, że to nieprawda.



PELL: DOK BIAŁY:


BIURA SPÓŁKI LUKASA:


GODZ. 1100

Jon Lukas zebrał potrzebne papiery i spojrzał na ludzi tłoczących się w jego biurze mieszczącym się przy dokach. Patrzył tak przez dłuższą chwilę, żeby podkreślić wagę swojej decyzji, potem położył plik dokumentów na krawędzi biurka, a Bran Hale wziął je i rozdał pozostałym ludziom.

— Dziękujemy bardzo — powiedział Hale.

— Spółka Lukasa nie potrzebuje właściwie nowych pracowników. Rozumiecie. Postarajcie się dowieść swojej przydatności. Robię to tylko dla was, spłacam dług, jeśli wolicie. Cenię sobie lojalność.

— Będzie pan z nas zadowolony — zapewnił go Hale.

— Siedźcie po prostu cicho. Zbytnia gorliwość kosztowała was wylanie ze służby bezpieczeństwa. Pracując dla mnie będziecie trzymać nerwy na wodzy. Ostrzegałem was. Ostrzegałem, kiedy pracowaliśmy razem na Podspodziu…

— Pamiętam — bąknął Hale. — Ale wylano nas, panie Lukas, z pobudek osobistych. Konstantin tylko szukał pretekstu. On tam zmienia zaprowadzone przez pana porządki, przewraca wszystko do góry nogami, burzy wszystko, czego pan dokonał. Staraliśmy się, sir.

— Nic na to nie poradzę — powiedział Jon. — Nie jestem tam na dole. Nie mam na to wpływu. A teraz wy też nie. Wolałbym, żeby Jacoby wywalczył dla was jakąś łagodniejszą karę, ale macie za swoje. Jesteście teraz na posadach prywatnych. Rozparł się w fotelu. — Mogę was potrzebować — powiedział rzeczowo. — Więc miejcie to względzie. I tak wszystko mogło się dla was skończyć gorzej… jesteście teraz na stacji, koniec z błotem, koniec z bólami głowy od skisłego powietrza. Pracujecie dla firmy bez względu na to, co się wydarty i robicie użytek ze swych głów. Nie będziecie narzekać.

— Tak jest, sir — powiedział Hale.

— Ty, Lee… — Jon spojrzał beznamiętnie na Lee Quale’a. Ty może staniesz od czasu do czasu na straży majątku Lukasa. Możesz nosić przy sobie broń. Ale nie będziesz z niej strzelał. Wiesz, jak niewiele ci brakowało do skierowania na przystosowanie?

— Ten skurczybyk rąbnął mi w lufę — mruknął Quale.

— Biurem Radcy Prawnego kieruje Damon Konstantin. To brat Emilia, człowieku. Angelo trzyma wszystko w garści. Gdyby miał lepsze argumenty, przepuściłby ciebie przez młyn. Na drugi raz, kiedy przyjdzie ci do głowy wejść w drogę Konstantinom, pomyśl o konsekwencjach.

Otworzyły się drzwi. Do gabinetu wśliznął się Vittorio, ignorując chwilowy grymas niezadowolenia na twarzy Jona. Zbliżywszy się do ojca pochylił się do jego ucha.

— Przyszedł jakiś człowiek — szepnął. — Ze statku o nazwie Oko Łabędzia.

— Nie słyszałem o żadnym Oku Labędzia — odszepnął Jon. — Niech zaczeka.

— Nie — nalegał Vittorio pochylając się jeszcze niżej. — Posłuchaj, wydaje mi się, że on nie ma zezwolenia.

— Jakiego zezwolenia?

— Papierów. Nie jestem pewien, czy na statku wiedzą, że on znajduje się na terenie stacji. Czeka tutaj. Nie wiem, co z nim zrobić.

Jon wstrzymał na chwilę oddech czując, jak nagły dreszcz przechodzi mu po plecach. Biuro pełne świadków. Pełny świadków dok.

— Wpuść go tutaj — zdecydował i zwracając się do Hale’a i jego ludzi rzucił: — Przejdźcie do sąsiedniego pokoju, wypełnijcie formularze i oddajcie je urzędnikom. Potem zabierajcie się do tego, co wam zlecą na dzisiaj. No, idźcie.

Popatrzyli po sobie ponuro nie rozumiejąc, czym go urazili.

— Chodźmy — odezwał się Hale wypychając ich przed sobą z gabinetu.

Vittorio pośpieszył za nimi i zniknął pozostawiając drzwi otwarte.

W chwilę później do gabinetu wśliznął się mężczyzna w stroju kupca i zamknął za sobą drzwi. Zamknął, tak po prostu. W tym ruchu nie było respektu, nie było nic z konspiracji. Jak gdyby to on tu rozkazywał. Pospolita twarz, mężczyzna pod trzydziestkę i bez żadnych dystynkcji. Ruchy opanowane i flegmatyczne.

— Pan Jon Lukas? — spytał przybysz.

— To ja.

Oczy mężczyzny przesunęły się znacząco w górę i omiotły ściany.

— Tu nie ma podsłuchu — uspokoił go Jon wstrzymując oddech. — Wchodzi pan tutaj na oczach wszystkich i obawia się inwigilacji?

— Potrzebne mi lewe papiery.

— Pana nazwisko? Kim pan jest?

Mężczyzna podszedł bliżej, ściągnął z palca złoty pierścień, wyjął z kieszeni stacyjną kartę identyfikacyjną i położył je na biurku przed Jonem.

Należały do Dayina.

— Pan wystąpił z pewną propozycją — powiedział nieznajomy.

Jon siedział jak skamieniały.

— Żądam ochrony, panie Lukas.

— Kim pan jest?

— Przybywam z Oka Łabędzia. Czasu mam niewiele. Załadują prowiant i zaraz startujemy.

— Człowieku, nazwisko. Nie zadaję się z cieniami.

— Nazywaj mnie pan, jak chcesz. Wyznacz zaufanego człowieka, który wsiądzie za mnie na pokład Oka Łabędzia. Zakładnika, który może prowadzić rozmowy w pańskim imieniu, jeśli zajdzie tego potrzeba. Ma pan syna.

— Tak, Vittoria.

— Niech pan wyśle jego.

— On się do tego nie nadaje.

Gość utkwił w nim zimny, nie znoszący sprzeciwu wzrok. Jon schował do kieszeni pierścień i kartę i wyciągnął zdrętwiałą rękę do przycisku interkomu.

— Vittorio.

Drzwi otworzyły się. Do gabinetu wszedł cicho Vittorio i zamknął drzwi za sobą. Jego oczy spoglądały bystro.

— Statek, którym przyleciałem — powiedział nieznajomy dostarczy ciebie, Vittorio Lukasie, na inny statek o nazwie Młot oczekujący w pobliżu stacji; nie musisz się lękać załogi czy kogokolwiek innego. Wszystkim można zaufać. Nawet kapitan Oka Łabędzia ma wielki interes w zapewnieniu ci bezpieczeństwa… jeśli chce odzyskać swoją rodzinę. Będziesz dosyć bezpieczny…

— Rób, jak mówi — powiedział Jon.

Twarz Vittoria przybrała barwę pasty do zębów.

— Iść? Tak po prostu?

— Nic ci nie grozi — uspokoił go Jon. — Jesteś bezpieczny… bezpieczniejszy niż tutaj, kiedy już dojdzie do tego, na co się zanosi. Twoje dokumenty, twoja karta, twój klucz. Oddaj mu to wszystko. Wejdź na Oko Łabędzia z jednym z tragarzy. Zachowuj się naturalnie i już nie zsiadaj. To nie takie trudne.

Vittorio gapił się na niego bez słowa.

— Jesteś bezpieczny, zapewniam cię — wtrącił się nieznajomy. — Wejdź na pokład, usiądź i czekaj. Będziesz naszym łącznikiem.

— Naszym.

— Powiedziano mi, że mnie zrozumiecie.

Vittorio sięgnął do kieszeni i wydobył z niej wszystkie swoje dokumenty. Na jego twarzy malowało się tępe przerażenie.

— Numer komputera — ponaglił przybysz; Vittorio zapisał mu go na kartce z notesu.

— Poszczęściło ci się — powiedział Jon. — Mówię ci, że lepiej wyjdziesz na tym będąc tam, zamiast tutaj.

— To samo mówiłeś Dayinowi.

— Dayin Jacoby miewa się dobrze — wtrącił nieznajomy.

— Nie pokpij sprawy — pouczył go Jon. — Weź się w garść. Jak coś tam sknocisz, poślą nas wszystkich na przystosowanie. Rozumiesz, co do ciebie mówię?

— Tak jest — jęknął załamującym się głosem Vittorio.

Jon skinieniem głowy wskazał mu drzwi. Vittorio wyciągnął niepewnie rękę. Jon uścisnął ją od niechcenia — nie potrafił, nawet teraz, wykrzesać z siebie odrobiny sympatii do własnego syna. Chociaż może w tej właśnie chwili, kiedy okazało się, że Vittorio może mu się na coś przydać, ta niechęć trochę stopniała.

— Doceniam to — mruknął chcąc uprzejmością zaleczyć rany.

Vittorio skinął tylko głową.

— Ten dok — poinstruował Vittoria nieznajomy przeglądając jego dokumenty. — Stanowisko dwa. I pośpiesz się.

Vittorio wyszedł. Obcy wsunął dokumenty i numer komputera do kieszeni.

— Okresowe korzystanie z tego numeru nie powinno wzbudzić podejrzeń komputera — powiedział.

— Kim jesteś?

— Powiedzmy, że nazywam się Jessad — odparł tamten. A dla komputera, Vittorio Lukas. Gdzie on mieszka?

— Ze mną — powiedział Jon żałując, że nie jest inaczej.

— Jest tam ktoś jeszcze? Jakaś kobieta, bliscy przyjaciele, którzy mogliby się okazać niezbyt mi życzliwi…?

— Mieszkamy sami.

— Tyle powiedział nam Jacoby. Dzielenie mieszkania z tobą… to bardzo wygodne. Czy nie wzbudzi to komentarzy, jeśli pójdę tam w tym ubraniu?

Jon przysiadł na krawędzi biurka i ukrył twarz w dłoniach.

— Nie ma się czym przejmować, panie Lukas.

— Czy oni… czy Flota Unii leci do nas?

— Przybyłem tutaj, żeby poczynić pewne przygotowania. Jestem konsultantem, panie Lukas. To chyba najwłaściwsze określenie mojej funkcji. Pionkiem spisanym na straty. Cóż znaczy człowiek, statek czy nawet dwa… wobec wyższych celów. Ale ja chcę żyć, rozumie pan, i nie zamierzam dać się zbić… bez wyraźnej potrzeby. Niech więc pan lepiej nie zmienia przekonań, panie Lukas.

— Przysłali tu pana… bez żadnego wsparcia…

— Wsparcia będzie aż za wiele, kiedy Flota tu dotrze. Porozmawiamy o tym dziś wieczorem w mieszkaniu. Jestem zdany całkowicie na pańską łaskę i niełaskę. Zauważyłem, że nie łączą pana z synem zbyt silne więzi.

Rumieniec wystąpił Jonowi na twarz. — Nie pańska sprawa, panie Jessad.

— Nie? — Jessad zmierzył go powoli wzrokiem od stóp do głów. — To się zbliża, może być pan pewien. Zdecydował się pan opowiedzieć po stronie, która zwycięży w tej konfrontacji. Zaoferował pewne usługi… w zamian za pozycję. Będę oceniał pańskie zaangażowanie. Zupełnie tak jak w interesach. Pan wie, co mam na myśli. Ale zrobi pan dobrze, słuchając moich rozkazów i nie robiąc nic bez konsultacji ze mną. Mam pewne doświadczenie w tych sprawach. Poinformowano mnie, że nie uznajecie podsłuchu domowego; że Pell jest bardzo czuła na tym punkcie; że nie ma tu żadnej aparatury służącej do tego celu.

— Nie ma — przyznał Jon przełykając głośno ślinę. — To zabronione przez prawo.

— Bardzo dobrze. Źle bym się czuł spacerując pod okiem kamery. A moje ubranie, panie Lukas? Nie zwróci uwagi na korytarzu?

Jon odwrócił się, poszperał w biurku i znalazł odpowiedni formularz. Serce waliło mu przez cały czas. Gdyby zatrzymano tego człowieka, gdyby wzbudził jakiekolwiek podejrzenia, jego podpis na dokumencie… ale było już za późno. Jeśli wejdą na pokład Oka Łabędzia i przeszukają statek, jeśli ktoś zauważy przed jego wyjściem z doku, że Vittorio z niego nie zszedł…

— Proszę — powiedział wydzierając przepustkę. — Nie ma obowiązku legitymowania się tym przed nikim, chyba że zatrzyma pana służba bezpieczeństwa. — Nacisnął przycisk komunikatora i nachylił się do mikrofonu. — Jest tam jeszcze Bran Hale? Dajcie mi go tutaj. Samego.

— Panie Lukas — wtrącił Jessad — nie potrzeba nam wspólników.

— Pytał pan o korytarze. Niech pan zastosuje się do mojej rady. Jeśli ktoś pana zatrzyma, powie pan, że jest kupcem, któremu skradziono dokumenty. Idzie pan w tej sprawie do administracji, a Hale pana eskortuje. Proszę mi oddać dokumenty Vittoria. Ja się nimi zaopiekuję. Nie mogą ich przy panu znaleźć, bo wtedy nie uwierzą w tę historyjkę. Wyjaśnię wszystko dokładniej dziś wieczór, u mnie w mieszkaniu.

Jassad oddał mu papiery i otrzymał w zamian przepustkę. A co robią z kupcami, którym skradziono dokumenty?

— Wzywają ze statku całą rodzinę i robi się wielkie zamieszanie. Gdyby sprawy zaszły tak daleko, mógłby pan skończyć w areszcie i na przystosowaniu, panie Jassad. Ale z kradzieżą dokumentów mamy tu często do czynienia i jest to lepszy parawan niż pański plan. Jeśli do tego dojdzie, niech pan się tłumaczy, jak powiedziałem, i zda się na mnie. Jestem właścicielem kilku statków. Mogę coś zaaranżować. Niech pan utrzymuje, że jest z Saby. Znam tę rodzinę.

Otworzyły się drzwi. Stanął w nich Bran Hale i Jessad zamilkł, żeby się nie zdradzić jakimś słowem.

— Niech się pan zda na mnie — powtórzył Jon rozkoszując się jego zakłopotaniem. — Bran, mam już dla ciebie zadanie. Odprowadzisz tego człowieka do mojego mieszkania. — Poszperał w kieszeni szukając ręcznego klucza dla gości. Wprowadź mojego gościa do środka i posiedź z nim, dopóki nie przyjdę, dobrze? To może się trochę przeciągnąć. Czujcie się tam swobodnie. A na wypadek gdyby was zatrzymano, on ma przygotowaną specjalną historyjkę. Ty tylko przytakuj, zrozumiano?

Oczy Hale’a spoczęły na Jassadzie i przesunęły się z powrotem na Jona. Inteligentny człowiek z tego Hale’a. Hale skinął głową nie zadając pytań.

— Panie Jessad — mruknął Jon — może pan zaufać temu człowiekowi.

Jessad uśmiechnął się z przymusem i wyciągnął rękę. Jon uścisnął ją beznamiętnym uściskiem człowieka o nerwach ze stali. Hale wyprowadził swojego podopiecznego, a Jon stał przy biurku i patrzył za nimi. Cały personel szczebla administracyjnego zatrudniony w biurze zewnętrznym składał się z ludzi Lukasa i był, podobnie jak Hale, godny zaufania. Pracowali tam mężczyźni i kobiety, których sam wybrał… i nie wierzył, aby któreś z nich znajdowało się na liście płac Konstantina; zawsze to sprawdzał. Zawsze był dociekliwy. Oderwał wzrok od drzwi, podszedł do barku i nalał sobie drinka, bo niezależnie od tego, jak spokojny był Jessad, jemu po tym spotkaniu i na myśl o konsekwencjach trzęsły się ręce. Agent Unii. To była farsa, nieprzewidziany wynik jego intrygi z Jacobym. Wysłał tam próbnego szperacza dla zorientowania się w sytuacji, a ktoś podniósł stawki w tej grze do komicznego poziomu.

Zbliżały się statki Unii. Były już bardzo blisko, skoro podjęli ogromne ryzyko wysłania kogoś takiego jak Jessad. Ze szklanką w ręku usiadł znowu za biurkiem i sączył drinka usiłując pozbierać myśli. Okłamywanie komputera proponowane przez Jessada było nie do przyjęcia. Starał się rozwiązać szaradę codziennego życia Jessada/Vittoria i wciąż wychodziło mu, że w razie wpadki on, nie Jessad, którego nie było w rejestrach komputera, będzie pierwszym aresztowanym. Możliwe, że Jessad był w planach Unii spisany na straty, ale on tym bardziej.

Popijał wytężając umysł.

Pod wpływem pomysłu, który nagle przyszedł mu do głowy chwycił papier — kilka formularzy — i zaczął sobie przypominać procedury obowiązujące na holownikach krótkodystansowych. Wśród ludzi zatrudnianych przez Lukasa były załogi takie jak ta z Saby, które będą trzymać język za zębami, ludzie, którzy potrafią wyprowadzić statek w kosmos i wywieźć na pokładzie martwą duszę fałszując manifesty, fałszując listy załogi i pasażerów… śledzenie tras czarnego rynku przyniosło całą masę cennych informacji, których niektórzy kapitanowie woleliby nie ujawniać. Tak więc dzisiaj po południu kolejny statek odleci do kopalni i będzie można zmienić w rejestrach stacji numer komputerowy Vittoria.

Małe zamieszanie, statek wyrusza w drogę; nikt nie zwraca uwagi na holowniki krótkodystasowe. Do kopalni i z powrotem, statek, który nie może zagrozić bezpieczeństwu, bo jest powolny, nie może latać do gwiazd i nie posiada uzbrojenia. Angelo może zadawać pytania i trzeba będzie jakoś zaspokoić jego ciekawość, ale na wszystko miał już gotową odpowiedź. Wysłał rozkaz do komputera i patrzył z zadowoleniem jak komputer go połyka i wysyła w odpowiedzi powiadomienie do Spółki Lukasa, że każdy odlatujący statek ma obowiązek zabrać ze stacji parę pozycji zaopatrzeniowych dla kopalni, wolnych od opłaty frachtowej. W normalnej sytuacji wielkość przymusowego darmowego ładunku przyprawiłaby go o atak wściekłości; była bezczelnie zawyżona. Ale teraz wystukał tylko na klawiaturze: „Przyjmuję 1/4 ładunku stacji; startuję o 1700.”

Komputer przyjął to. Jon odchylił się na oparcie fotela z głośnym westchnieniem ulgi. Jego serce uspokajało się i zaczynało bić w bardziej rozsądnym rytmie. Personel to fraszka; znał swoich lepszych ludzi.

Zabrał się znowu do pracy. Wyciągnął z komputera nazwiska i wybrał załogę, rodzinę kupiecką pozostającą od dawna na pensji Lukasa.

— Wpuśćcie do mnie Kulinów, kiedy tylko przekroczą próg biura — polecił sekretarzowi przez interkom. — Mam dla nich robotę. Wypisz zlecenie i to szybko. Zbierz do kupy wszystko, co mamy do wywiezienia ze stacji ładuj na statek; potem weź dodatkową brygadę dokerów do wybrania z magazynów stacji przymusowego ładunku; tylko bez żadnych korowodów, bierz, co dają i melduj się u mnie. Zadbaj, żeby wszystkie papiery były bez zarzutu i żeby w danych wprowadzanych do komputera nie było nic, absolutnie nic, do czego można by się było przyczepić. Zrozumiałeś?

— Tak jest, sir — padła odpowiedź. I w chwilę później: Kontakt z Kulinami nawiązany. Już tu idą i dziękują panu za zlecenie, sir.

Annie nadawała się do tego celu w sam raz; był to statek wystarczająco wygodny na dosyć długą podróż w kopalnianych interesach Lukasa i wystarczająco mały, aby nie zwracać zbytniej uwagi. Odbywał takie podróże w młodości ucząc się prowadzenia interesów. Vittorio mógł teraz przecież iść w jego ślady. Sączył powoli drinka i nerwowo przeglądał papiery zawalające jego biurko.



PELL: CYLINDER CENTRALNY;


9/9/52; GODZ. 1200

Josh opadł powoli na matę w zmniejszonej sile przyciągania panującej w sali gimnastycznej i wyciągnął się jak długi na wznak. Damon pochylił się nad nim opierając dłonie na nagich kolanach. Na jego twarzy malował się cień rozbawienia.

— Jestem wykończony — wysapał Josh, kiedy wreszcie udało mu się złapać oddech; bolały go boki. — Ćwiczyłem, ale nie tak.

Damon, sam ciężko dysząc, ukląkł na macie obok niego i przygarbił się.

— Ale dobrze ci idzie. Muszę to przyznać. — Wciągnął w płuca haust powietrza i wypuścił je nieco wolniej, uśmiechając się do Josha. — Pomóc ci?

Josh chrząknął, przewrócił się na brzuch, dźwignął z wysiłkiem na jednej ręce i niezdarnie wstał na równe nogi z drżeniem wszystkich mięśni i przekonaniem o lepszej kondycji mężczyzn i kobiet mijających ich na ścieżce zdrowia opasującej cały wewnętrzny rdzeń Pell. Było tu tłoczno, echo odbijało prowadzone krzykiem rozmowy. To była wolność i najgorszym, czego można się tu było obawiać, była odrobina śmiechu. Pobiegałby jeszcze, gdyby mógł… biegał już dłużej, niż powinien, ale z niechęcią myślał o zakończeniu ćwiczeń.

Trzęsły mu się kolana i bolał brzuch.

— Chodź — powiedział Damon wstając z większą łatwością. Wziął Josha pod ramię i poprowadził w stronę szatni. — Weź łaźnię parową, przynajmniej pozbędziesz się tej waty z nóg. Mam jeszcze trochę czasu przed powrotem do biura.

Weszli do zabałaganionej przebieralni, zdjęli ubrania i wrzucili je do wspólnej pralki. Damon wziął z kupki cztery ręczniki i rzucił dwa Joshowi, a potem popchnął go w kierunku drzwi z napisem PARA. Przeszli szybko pod prysznicami i znaleźli się w długim przejściu między zaparowanymi boksami. Większość miejsc była zajęta. Znaleźli kilka wolnych stanowisk przy końcu przejścia, zajęli środkowe i usiedli na drewnianych ławach. Tyle wody na zmarnowanie… Josh obserwował Damona, który nabierał kubkiem wody, polewał sobie nią głowę, a resztę wylewał na rozgrzaną metalową płytę, dopóki unosząca się z niej para nie spowiła go białym obłokiem. Josh polał się naśladując Damom i wytarł ręcznikiem; od gorąca brakło mu tchu i kręciło się w głowie.

— Dobrze się czujesz? — spytał Damon.

Josh pokiwał głową nie chcąc psuć mu przyjemności; przebywając z Damonem zawsze starał się nie sprawiać kłopotu. Krocząc po linie, na której jednym końcu było za dużo zaufania, a na drugim strach przed zaufaniem komukolwiek, desperacko usiłował zachować równowagę. Nienawidził samotności… zawsze… czasami miał jakieś przebłyski postrzępionej pamięci, przebłyski silne jak prawda… nigdy nie lubił być sam. Daman mógłby się nim znużyć. Nowość mogłaby spowszednieć. Towarzystwo kogoś takiego jak on musi się po jakimś czasie sprzykrzyć.

A wtedy zostałby sam w tym więzieniu, jakim była Pell, z połową umysłu i darowaną wolnością.

— Coś cię gnębi?

— Nie. — I desperacko, żeby zmienić temat, bo Damon skarżył mu się, że nie ma z kim chodzić do sali gimnastycznej, powiedział: — Myślałem, że Elena też tu przyjdzie.

— Ciąża zaczyna ją trochę rozleniwiać. Nie czuła się na siłach.

— Och. — Josh zamrugał powiekami i odwrócił wzrok. Zadał zbyt osobiste pytanie; czuł się jak intruz; był naiwny w takich sprawach. Znał chyba jakieś kobiety, ale nie ciężarne, nie pozostające w takich związkach jak ten Damona z Eleną, pełnych trwałych wartości. Pamiętał kogoś, kogo kochał. Była starsza. Była bardziej oziębła. Nic z tych rzeczy. Szczeniacka miłość. Był wtedy dzieckiem. Próbował pójść za nićmi wspomnień, ale się splątały. Nie chciał myśleć w ten sposób o Elenie. Nie mógł. Przypomniały mu się ostrzeżenia… nazywano to kalectwem psychicznym. Kalectwem…

— Josh… dobrze się czujesz?

Znowu zamrugał powiekami; jeśli nie przestanie, nabawi się nerwowego tiku.

— Coś cię gryzie.

Wykonał w odpowiedzi bezradny gest nie chcąc się wikłać w rozmowę. Otarł pot z twarzy.

— W porządku — powiedział Damom jak gdyby naprawdę tak było.

Josh wstał i podszedł do drzwi drewnianej izdebki, byle tylko znaleźć się dalej od Damona. Żołądek mu ciążył.

— Josh.

Ciemno tu. Ciasno… mógł uciec, uciec od tej ciasnoty, od tych natarczywych pytań. Zaprowadziłoby go to do aresztu, a potem do szpitala, do białych ścian.

— Boisz się czegoś? — spytał go po prostu Damon.

Pytanie trafiło tak blisko celu, jak żadne z innych słów. Zmieszany, znowu wykonał nieokreślony gest. Gwar innych głosów dobiegający gdzieś z zewnątrz stał się jak cisza, ryk w boksach łaźni oddalił się.

— Co ty sobie ubzdurałeś? — spytał Damon. — Że nie jestem z tobą szczery?

— Nie.

— Że nie możesz mi ufać?

— Nie.

— No to o co chodzi?

Czuł, że za chwilę zwymiotuje. Zawsze tak było, kiedy się nadwerężył… wiedział, skąd się to brało.

— Chciałbym — powiedział Damon — żebyś ze mną rozmawiał.

Josh spojrzał na niego opierając się plecami o drewniane przepierzenie.

— Przestaniesz — powiedział tępo — kiedy znuży cię zajmowanie się mną.

— Co przestanę? Znowu zaczynasz z tą obsesją porzuconego?

— Nie wiem, o co ci chodzi.

— Sądzisz, że uważam cię za ciekawostkę przyrodniczą czy co? — spytał Damon.

Josh przełknął gulę rosnącą mu w krtani.

— Odniosłeś takie wrażenie, tak? — ciągnął Damon. — Po moim zachowaniu czy Eleny?

— Nie chcę tak myśleć — zdobył się w końcu na wydanie z siebie głosu. — Ale ja jestem ciekawostką przyrodniczą, no bo czym więcej mógłbym być?

— Nie — zaprzeczył gwałtownie Damon.

Josh poczuł, jak zaczyna mu drgać nerwowo mięsień twarzy. Dowlókł się do ławy, usiadł i usiłował opanować tik. Były takie pigułki; nie zażywał ich już. Żałował teraz, bo chciał być spokojny i nie myśleć. Wydostać się stąd, przerwać te indagacje.

— Lubimy cię — powiedział Damon. — Czy o to się martwisz?

Siedział sparaliżowany, a serce waliło mu jak młotem.

— Chodźmy — powiedział Damon wstając. — Masz dosyć tej parówki.

Josh dźwignął się na nogi. Kolana ugięły się pod nim, wzrok mu się mącił od potu, gorąca i zmniejszonego ciążenia. Damon podał mu rękę. Udał, że tego nie dostrzega i ruszył za Damonem między boksami w kierunku pryszniców przy wejściu do łaźni.

Chłodniejsza mgiełka wodna przywróciła mu nieco jasność myślenia; został w boksie trochę dłużej, niż to było konieczne, głęboko wdychając orzeźwiające powietrze. Wyszedł spod pryszniców spokojniejszy i owinięty ręcznikiem wkroczył ponownie do przebieralni. Damon szedł za nim.

— Przepraszam — powiedział do Damona nie mając na myśli niczego konkretnego.

— Odruchy — zawyrokował Damon.

Zmarszczył w zamyśleniu brwi i schwycił Josha za ramię, zanim ten zdążył się od niego odwrócić. Josh szarpnął się odruchowo i uderzył o szafkę ubraniową tak mocno, że huk odbił się echem po pomieszczeniu.

Ciemne miejsce. Plątanina ciał. Chwytające go ręce. Odrzucił od siebie te myśli, oparł się o metalowe drzwiczki i drżąc na całym ciele patrzył w zaniepokojoną twarz Damona.

— Josh?

— Przepraszam — powtórzył. — Przepraszam.

— Wyglądasz, jakbyś miał zaraz zemdleć. To od gorąca? — Nie wiem — mruknął.

— Nie wiem. — Dowlókł się do ławy i usiadł, żeby zaczerpnąć tchu. Po chwili poczuł się lepiej. Mrok rozproszył się. — Przepraszam. — Był załamany, przekonany, że Damon nie będzie go dłużej tolerował. Depresja wzmagała się. — Może lepiej wrócę do szpitala.

— Aż tak źle?

Nie chciał myśleć o swoim pokoju, apartamencie w hospicjum, z gołymi ścianami, nieprzytulnym. W szpitalu byli ludzie, których znał, lekarze, którzy znali jego, którzy potrafiliby zaradzić w takich sprawach i co do których wiedział, że ich motywy ograniczają się do zawodowego obowiązku.

— Zadzwonię do biura — powiedział Damon — i uprzedzę ich, że się trochę spóźnię. Odprowadzę cię do szpitala, jeśli czujesz, że tak trzeba.

Założył ręce na głowę.

— Nie wiem, dlaczego to robię — powiedział. — Przypomina mi się coś. Nie wiem co, ale aż mnie ściska w dołku. Damon przysiadł na brzeżku ławy, po prostu przysiadł i czekał na niego.

— Wydaje mi się, że wiem, skąd się to bierze — powiedział w końcu i Josh podniósł wzrok przypominając sobie, że Damon miał dostęp do wszystkich jego akt.

— Co ci się wydaje?

— Może tam było za ciasno. Wielu uchodźców znalazłszy się w tłumie wpada w panikę. Mają uraz na punkcie tłoku.

— Ale ja nie przyleciałem z uchodźcami — zaoponował Josh. — Pamiętam przecież.

— I co jeszcze pamiętasz?

Nerwowy skurcz szarpnął jego twarzą. Wstał i zaczął się ubierać. Po chwili Damon poszedł w jego ślady. Do przebieralni wchodzili i wychodzili inni ludzie. Przez otwierające się drzwi docierały tutaj pokrzykiwania z zewnątrz, normalny gwar sali gimnastycznej.

— Naprawdę chcesz, żebym zaprowadził cię do szpitala? spytał po chwili milczenia Damon.

Josh wzruszył ramionami naciągając kurtkę.

— Nie. Przejdzie mi — zawyrokował, chociaż nadal wstrząsały nim zimne dreszcze, które powinny ustać pod wpływem ciepła, jakie dawało ubranie.

Damon spochmurniał i wskazał na drzwi. Wyszli do chłodnego przedsionka, wsiedli z sześcioma innymi osobami do windy i runęli z oszałamiającą szybkością w dół, w normalne ciążenie panujące w pierścieniu zewnętrznym. Josh wziął głęboki oddech przed wyjściem z kabiny, zachwiał się trochę i zatrzymał na widok przelewających się tu tłumów.

Ręka Damona zacisnęła się na jego łokciu i pociągnęła delikatnie w kierunku siedzeń ciągnących się wzdłuż ściany korytarza. Usiadł z ulgą, żeby trochę odpocząć i popatrzeć na mijających ich ludzi. Nie znajdowali się na poziomie biura Damona, ale na zielonym jeden. Z głębi korytarza, gdzie znajdowała się aula, dobiegały dźwięki muzyki. Powinni zjechać niżej… zatrzymali się w pół drogi; to była inicjatywa Damona. Blisko stąd do szpitala, uzmysłowił sobie. A może to tylko dla odpoczynku. Usiadł oddychając głęboko.

— Kręci mi się trochę w głowie — przyznał.

— Może byłoby lepiej, gdybyś tam jednak wrócił przynajmniej na kontrolę. Nawet radziłbym ci tak postąpić.

— To nie od ćwiczeń. — Josh pochylił się i podparł brodę rękoma, wziął kilka krótkich oddechów i wyprostował się ponownie. — Damon, nazwy… znasz nazwy i nazwiska przewijające się przez moje akta. Gdzie ja się urodziłem?

— Na Cyteen.

— Wiesz, jak… jak nazywała się moja matka?

Damon zmarszczył czoło.

— Nie. Nie powiedziałeś tego; wspominałeś przeważnie ciotkę. Nosiła nazwisko Maevis.

Stanęła mu znowu przed oczyma twarz starszej kobiety, poczuł ciepły przypływ wrażenia, że skądś ją zna.

— Przypominam sobie.

— Czy nawet o tym zapomniałeś?

Nerwowy tik powrócił mu na twarz. Usiłował zaprzeczyć, rozpaczliwie broniąc się przed posądzeniem o nienormalność.

— Nie mam pojęcia, rozumiesz, co jest wspomnieniem, a co urojeniem albo snem. Trudno poukładać sobie wszystko, skoro nie widzisz różnicy i nie potrafisz jej wykryć. Nazywała się Maevis.

— Tak. Mieszkałeś na farmie.

Skinął głową chwytając się kurczowo nagłego przebłysku pamięci, w którym ujrzał skąpaną w słońcu drogę, sfatygowany płot — często w swych snach wędrował drogą czując pod stopami miałki pył, widział dom, zmontowaną z prefabrykatów, odrapaną kopułę… wiele takich kopuł, jak okiem sięgnąć pole za polem, połyskujące w słońcu dojrzałym złotem.

— Plantacja. Dużo większa od farmy. Mieszkałem tam… mieszkałem, dopóki nie wstąpiłem do szkoły kadetów. Od tamtego czasu nie dotknąłem stopą powierzchni planety, prawda?

— Nigdy nie wspominałeś o innym razie.

Siedział przez chwilę nieruchomo, hołubiąc w pamięci ten obraz, podniecony nim, czymś pięknym, ciepłym i realnym. Starał się odtworzyć szczegóły. Wielkość słońca na niebie, barwę zachodów słońca, zakurzoną drogę prowadzącą do małej osady. Potężnie zbudowana, cicha, miła kobieta i chudy wiecznie zatroskany mężczyzna, który większość czasu spędzał przeklinając pogodę. Te kawałki pasowały do siebie, wchodziły na swoje miejsce. Dom. To był dom. Tęsknił za nim aż do bólu.

— Damon — powiedział zbierając się na odwagę, bo było w tym coś więcej niż przyjemny sen. — Nie masz żadnego powodu, żeby mnie okłamywać, prawda? Ale mnie okłamałeś, kiedy jakiś czas temu prosiłem, żebyś powiedział mi prawdę… względem tego koszmaru. Dlaczego?

Damon sprawiał wrażenie zakłopotanego.

— Boję się, Damon. Boję się kłamstw. Rozumiesz to? Boję się też innych rzeczy. — Zająknął się bezwiednie, zły na samego siebie, na te drgające samorzutnie mięśnie i na język nie potrafiący wyrazić tego, co chce, i na pamięć jak sito. — Podaj mi nazwy, nazwiska, Damon. Czytałeś akta. Wiem, że czytałeś. Powiedz mi, jak trafiłem na Pell.

— Tak jak wszyscy inni. Kiedy upadł Russell.

— Nie. Zacznij od Cyteen. Podaj mi nazwy i nazwiska. Damon położył wyciągniętą rękę na oparciu ławki i spojrzał na Josha spod zmarszczonych brwi.

— Twoim pierwszym przydziałem służbowym, o którym wspominałeś, był statek o nazwie Kania. Nie wiem, ile lat na nim służyłeś; może byłeś na nim do końca. Z tego, co mówiłeś, zrozumiałem, że zabrano cię z farmy do szkoły kadetów, czy jak się ona nazywa, gdzie przeszedłeś szkolenie dla operatorów komputerów bojowych. Z twoich zeznań wnoszę, że to był bardzo mały statek.

— Zwiad i rozpoznanie — mruknął pod nosem i ujrzał oczyma duszy wąskie pokłady, ciasne wnętrza Kani, gdzie załoga musiała poruszać się mozolnie ręka za ręką w stanie nieważkości. Dużo czasu na Stacji Fargone; dużo czasu spędzonego tam i w kosmosie, na patrolach; na misjach w poszukiwaniu wszystkiego, co tylko dało się zaobserwować. Kitha… Kitha i Lee… dziecinna Kitha, do niej ciągnęło go szczególnie. I do Ulfa. Przywoływał z pamięci twarze zadowolony, że je pamięta. Współpracowali ze sobą blisko — nie tylko w jednym tego słowa znaczeniu, bo statki zwiadowcze nie miały kabin, nie miało się tam kąta tylko dla siebie. Byli razem… lata. Całe lata.

Nie żyją już. Czuł, jakby tracił ich po raz drugi.

„Uważaj!” wrzasnęła Kitha; on też coś krzyknął uświadamiając sobie, że zostali zlokalizowani. To była wina Ulfa. Siedział bezsilny za swoim pulpitem pozbawiony możliwości uruchomienia dział, które odsunęłyby zagrożenie. Otrząsnął się z tych wspomnień.

— Wyłowili mnie — powiedział. — Ktoś wziął mnie na pokład.

— Trafił was statek o nazwie Tygrys — powiedział Damon. — Rajder. A na ratunek przybył frachtowiec znajdujący się akurat w tamtym rejonie, odebrawszy sygnał z twojej kapsuły.

— Mów dalej.

Damon nie odzywał się przez chwilę, jak gdyby się wahał, jak gdyby nie chciał kontynuować. Niepokój Josha rósł, czuł ucisk w żołądku.

— Przetransportowano cię na stację — podjął w końcu Damon, — na pokładzie statku kupieckiego, znieśli cię na noszach, ale nie byłeś ranny. Przypuszczam, że to szok, zimno… twój system podtrzymania życia był na wykończeniu i ledwie cię odratowali.

Potrząsnął głową. Z tego wszystkiego pamiętał tylko jak przez mgłę chłód. Przypomniał sobie doki, lekarzy; przesłuchania, wypytywanie bez końca.

Tłumy. Rozwrzeszczane tłumy. Doki i padający strażnik. Ktoś z zimną krwią strzelił temu człowiekowi prosto w twarz, gdy leżał już ogłuszony na ziemi. Wszędzie tratowane trupy, potoki ludzi przed nim i otaczający go mężczyźni — uzbrojeni strażnicy.

„Oni mają broń!” krzyknął ktoś i wybuchła panika.

— Zabrano cię z Marinera — powiedział Damon, — kiedy szukano ocalałych z wybuchu, który rozerwał stację.

— Elena…

— Przesłuchiwali cię na Russellu — powiedział Damon cicho, przez zaciśnięte zęby. — Stali w obliczu… nie wiem czego. Byli przerażeni, śpieszyli się. Zastosowali nielegalne metody… coś w rodzaju przystosowania. Chcieli wydobyć z ciebie informacje, rozkłady lotów, ruchy statków, tego rodzaju sprawy. Ale nie mogłeś ich udzielić. Byłeś na Russellu, kiedy zaczęła się ewakuacja i przetransportowano cię na tę stację. Tak to wyglądało.

Droga przez mękę ze stacji na statek. Żołnierze i karabiny.

— Na statku wojennym — powiedział.

— Na Norwegii.

Poczuł skurcz w żołądku. Mallory. Mallory i Norwegia. Graff. Pamiętał. Tam… umarła godność osobista. Tam stał się niczym. Kim był, czym był… to nie obchodziło żołnierzy ani załogi. To nawet nie była nienawiść, a gorycz i znudzenie, okrucieństwo, w którym nie liczył się on, żywa istota odczuwająca ból, odczuwająca wstyd… płakał, gdy horzor stawał się nie do zniesienia, ale przestawał płakać, czuć i walczyć, kiedy zdał sobie sprawę, że nie ma w pobliżu nikogo, kto zwracałby na to uwagę.

„Chcesz do nich wrócić?” W uszach rozbrzmiewał mu nawet ton głosu Mallory. „Chcesz wrócić?” Nie chciał wtedy nic, tylko przestać cokolwiek odczuwać.

Tu tkwiło źródło tych koszmarów, tych ponurych, nieostrych postaci, tego, co budziło go w nocy.

Pokiwał powoli głową, potakując samemu sobie.

— Tutaj umieszczono cię w areszcie — ciągnął Damon. Wzięto cię na pokład z kapsuły ratunkowej; potem był Russell, Norwegia i Pell. Jeśli podejrzewasz, że podczas przystosowania zaszczepiliśmy ci jakieś fałszywe wspomnienia… to się mylisz. Wierz mi. Josh?

Pocił się. Czuł to.

— Nic mi nie jest — powiedział, chociaż przez chwilę miał trudności ze złapaniem tchu. Żołądek wciąż mu ciążył. To z powodu ciasnoty, emocjonalnej i fizycznej, zrozumiał teraz. Starał się nad sobą zapanować.

— Posiedź tu — powiedział Damom wstał, zanim zdążył zaprotestować, i wszedł do jednego ze sklepów ciągnących się wzdłuż korytarza.

Josh siedział posłusznie, oparłszy głowę o ścianę za sobą i w końcu tętno zwolniło. Uświadomił sobie, że po raz pierwszy zostawiono go samego, nie licząc drogi między miejscem pracy a pokojem w starym hospicjum. Ta myśl sprawiła, że poczuł się dziwnie nagi. Zastanawiał się, czy ci, którzy go mijają, wiedzą, kim jest. Ogarnęło go przerażenie.

„Będziesz coś niecoś pamiętał”, uprzedzili go lekarze, kiedy przestał zażywać pigułki. „Ale będziesz mógł podchodzić do tego z dystansem.”

Wrócił Damon z dwoma pełnymi kubkami, usiadł i podał jeden Joshowi. Był to sok owocowy schłodzony i posłodzony, z jakimś dodatkiem, po którym ustały sensacje żołądkowe.

— Spóźnisz się do biura — przypomniał Damonowi.

Damon wzruszył ramionami i nie odpowiedział.

— Chciałbym… — Ku swemu wielkiemu zawstydzeniu zająknął się. — Chciałbym zaprosić ciebie i Elenę na obiad. Mam teraz pracę. Mam trochę kredytu na drobne wydatki za pracę po godzinach.

Damon przypatrywał mu się przez chwilę z uwagą.

— Dobrze. Przekażę Elenie.

Usłyszawszy to poczuł się o wiele lepiej.

— Chciałbym — ciągnął dalej — wrócić stąd do domu. Sam.

— Dobrze.

— Powinienem wiedzieć… co pamiętam. Przepraszam.

— Martwię się o ciebie — powiedział Damon i to dotknęło go głęboko.

— Ale pójdę sam.

— Kiedy ten obiad?

— Zdecydujcie z Eleną. Mój rozkład zajęć jest raczej otwarty. Żart nie był najwyższego lotu. Damon uśmiechnął się przez grzeczność i dopił drinka. Josh wychylił swój kubek do dna i wstał.

— Dziękuję ci.

— Porozmawiam z Eleną. Jutro zawiadomię cię o dacie. Nie przejmuj się. I dzwoń do mnie, jeśli będziesz czegoś potrzebował.

Josh skinął głową, odwrócił się i wmieszał w tłum, który… mógł… znać jego twarz. Jak ten tłum z doków w jego wspomnieniach. Ten tutaj nie był taki sam. To był inny świat i szedł nim, swoją stroną korytarza, niczym nowy jego właściciel… dotarł do windy z urodzonymi na Pell, stanął razem z innymi, żeby zaczekać na kabinę, jak gdyby był jednym z nich.

Przyjechała. „Zielony siedem”, powiedział głośno, kiedy ścisk odciął go od przycisków i ktoś uprzejmie nacisnął właściwy guzik za niego. Ramię w ramię w windzie. Czuł się wspaniale. Nawet się nie obejrzał, kiedy kabina zatrzymała się na jego poziomie. Przepraszając przecisnął się między pasażerami, którzy nie zwracali na niego żadnej uwagi i stanął w swoim korytarzu, niedaleko hospicjum.

— Talley — drgnął na dźwięk tego głosu. Spojrzał w prawo na umundurowanych strażników służby bezpieczeństwa. Jeden pozdrowił go uprzejmym skinieniem głowy. Tętno mu przyśpieszyło i ponownie zwolniło. Znał skądś tę twarz. — Tutaj teraz mieszkasz? — spytał strażnik.

— Tak — odpowiedział i dodał przepraszająco:

— Nie pamiętam dobrze… co było dawniej. Może byliście tam, kiedy tu przybyłem.

— Byłem — przytaknął strażnik. — Cieszę się, że się wylizałeś.

Chyba mówił szczerze. „Dziękuję”, powiedział Josh i rozeszli się. Mrok, który był coraz bliżej, wycofał się.

Uważał ich wszystkich za zjawy ze snu. Ale ja przecież nie śnię, pomyślał. To się stało naprawdę. Minął biurko dyżurnego przy wejściu do hospicjum i wewnętrznym korytarzem dotarł do numeru 18. Wyciągnął swoją kartę. Drzwi rozsunęły się i wszedł do swojej pustelni, prostego pomieszczenia bez okien… rzadki przywilej sądząc po tym, co słyszał w programach vid poświęconych panującemu wszędzie przeludnieniu. Jeszcze jedna sprawa załatwiona przez Damona.

Normalnie włączyłby odbiornik vid, żeby wypełnić mieszkanie głosami, bo w ciszę wdzierały się zaraz sny.

Teraz usiadł na łóżku i po prostu siedział tak jakiś czas w milczeniu, sondując sny i wspomnienia jak nie do końca zaleczone rany. Norwegia.

Signy Mallory.

Mallory.



PELL: DOK BIAŁY:


BIURA SPÓŁKI LUKASA; GODZ. 1830;


DZIEŃ PRZESTĘPNY: ŚWIT GODZ. 0630

Nie było żadnych trudności. Jon urzędował w gabinecie, w tym najbardziej oddalonym od głównego wejścia do biura, prowadził normalne rozmowy telefoniczne, opracowywał rutynowe sprawozdania i spisy magazynowe, starając się jednocześnie w jednym z zakamarków swego udręczonego umysłu zaplanować sposób postępowania na wypadek, gdyby doszło do najgorszego.

Został w pracy dłużej niż zwykle; przygasły już nieco lampy w dokach, wyszła już z biura większa część personelu pierwszej zmiany i ustała aktywność dnia głównego… w zewnętrznych biurach pozostało już tylko kilku urzędników, żeby odbierać rozmowy poprzez komunikator i doglądać interesów aż do pojawienia się personelu ze zmiany dnia przestępnego. Oko Łabędzia wyszedł bez przeszkód z doku o 1446; Kulinowie na Annie odlecieli z papierami Vittoria o 1703 bez nagabywania czy sentencji większych niż rutynowe pytania o miejsce przeznaczenia i trasę na użytek milicji. Potem odetchnął.

I kiedy Annie znalazła się w takiej odległości od stacji, że można się już było nie obawiać żadnych protestów, włożył kurtkę, zamknął gabinet i udał się do domu.

Użył swojej karty do otwarcia drzwi, żeby w komputerze, tak jak należy, znalazł się każdy, najmniej nawet znaczący zapis przebiegu jego dnia… i zastał Jessada i Hale’a siedzących w milczeniu naprzeciwko siebie w pokoju gościnnym. Pili kawę; kojący aromat po szarpiących nerwy przeżyciach tego popołudnia. Zagłębił się w trzecim fotelu i oparł wygodnie obejmując w posiadanie swój własny dom.

— I ja napiłbym się kawy — rzucił pod adresem Brana Hale’a. Hale wstał i z ponurą miną poszedł mu ją przygotować. Nudne popołudnie? — zwrócił się Jon do Jessada.

— Rozleniwiająco nudne — przyznał cicho Jessad. — Ale pan Hale robił, co mógł, żeby mi je uprzyjemnić.

— Mieliście jakieś kłopoty z dotarciem tutaj?

— Żadnych — odkrzyknął Hale z kuchni. Przyniósł kawę i Jon siorbiąc ją zauważył, że Hale na coś czeka.

Odprawić go i zostać sam na sam z Jessadem? Nie uśmiechało mu się to. Niezbyt też podobała mu się perspektywa zbyt swobodnych rozmów prowadzonych tu i tam przez Hale’a.

— Doceniam twoją dyskrecję — zwrócił się do Hale’a. I po głębokim namyśle dodał: — Orientujesz się, że coś się szykuje. Przekonasz się, że to bardziej ci się opłaci niż pieniądze. Uważaj tylko, żeby Lee Quale nie popełnił jakiejś niedyskrecji. Wprowadzę cię we wszystko, gdy tylko będę więcej wiedział. Vittorio odleciał Dayin… zaginął. Potrzebuję jakiejś godnej zaufania, inteligentnej asysty. Rozumiesz mnie, Bran?

Hale skinął głową.

— Jutro o tym porozmawiamy — powiedział Jon bardzo spokojnie. — Dziękuję ci.

— Czy tutaj jest pan bezpieczny? — spytał Hale.

— Gdybym nie był — odparł — zadbasz o to. Słyszysz?

Hale skinął głową i oddalił się dyskretnie. Jon rozparł się w fotelu z większą już pewnością siebie i spojrzał na siedzącego przed nim gościa.

— Wnoszę z tego, że ufa pan temu człowiekowi — powiedział Jessad — i że chce pan wprowadzić go w swe sprawy. Niech pan mądrze dobiera sobie sprzymierzeńców, panie Lukas.

— Wiem swoje. — Pociągnął łyk gorącej kawy. — Nie znam natomiast pana, panie Jessad, ani pańskiego nazwiska. Na pański plan korzystania z dokumentów mojego syna nie mogę wyrazić zgody. Zaaranżowałem inny kamuflaż… ale dla niego. Podróż w interesach Spółki Lukasa: do kopalni poleciał statek, a papiery Vittoria znajdują się na jego pokładzie.

Spodziewał się wybuchu wściekłości, ale Jessad zareagował na tę nowinę wytwornym uniesieniem brwi.

— Nie mam nic przeciwko temu. Ale jakieś dokumenty będą mi potrzebne, a nie wydaje mi się rozsądne staranie się o nie oficjalnymi kanałami.

— Papiery można załatwić. To najmniejszy z naszych problemów.

— A jaki jest ten największy, panie Lukas?

— Interesują mnie odpowiedzi na kilka pytań. Gdzie jest Dayin?

— Bezpieczny na tyłach. Nie ma powodu do niepokoju. Wysłano mnie celem upewnienia się… sprawdzenia, czy ta propozycja jest nadal aktualna. Jeśli nie, zginę… mam jednak nadzieję, że do tego nie dojdzie.

— A co wy możecie zaproponować mi w zamian?

— Pell — powiedział łagodnie Jessad. — Pell, panie Lukas.

— I jesteście gotowi oddać ją w moje ręce.

Jessad potrząsnął głową.

— To pan obejmie ją w posiadanie dla nas, panie Lukas. To jest właśnie nasza propozycja. Ja panem pokieruję. Ja odpowiadam za ekspertyzę… pan ze swej strony wnosi precyzyjną znajomość tego terenu. Streści mi pan panującą tutaj sytuację.

— A jakie mam gwarancje?

— Moje zapewnienie.

— W jakim jest pan stopniu?

Jessad wzruszył ramionami.

— Występuję tutaj nieoficjalnie. Muszę znać szczegóły. Wszystko, od waszego rozkładu lotów od rozmieszczenia waszych statków, do spraw omawianych aktualnie przez waszą radę… do najdrobniejszego szczegółu zarządzania pańskimi własnymi biurami.

— Zamierza pan przez cały ten czas mieszkać w moim apartamencie?

— Nie widzę wyraźnej przyczyny, dla której miałbym się stąd wynieść. Może przez to ucierpieć pańskie życie towarzyskie. Ale czy można sobie wyobrazić bezpieczniejsze miejsce? Ten Bran Hale to dyskretny człowiek?

— Pracował dla mnie na Podspodziu. Wylano go stamtąd za postępowanie zgodnie z moimi wytycznymi pomimo represji Konstantinów. Lojalny.

— Pewny?

— Hale tak. Co do niektórych z jego ludzi mam pewne wątpliwości… chociażby dotyczące bystrości umysłu.

— A więc musi być pan ostrożny.

— Jestem.

Jessad pokiwał powoli głową.

— Ale niech mi pan załatwi dokumenty, panie Lukas. Z nimi czuję się o wiele pewniej niż bez nich.

— A co się stanie z moim synem?

— Obchodzi pana to? Wydawało mi się, że nie rozstajecie się ze zbytnim żalem.

— Zadałem pytanie.

— Daleko stąd czeka statek… jeden ze zdobytych przez nas, zarejestrowany na rodzinę kupca Olviga, ale w rzeczywistości wojskowy. Olvigowie przebywają w areszcie… tak samo zresztą jak większość ludzi z Oka Łabędzia. Statek Olviga, Młot, ostrzeże nas zawczasu. A czasu nie ma tak wiele, panie Lukas. Po pierwsze… czy może mi pan pokazać plan samej stacji?

Do mnie należy ekspertyza. Ekspert w takich sprawach, człowiek przeszkolony w tym kierunku. Przyszła mu do głowy straszna i mrożąca krew w żyłach myśl, że Viking padł wskutek wewnętrznej intrygi; że z kolei na Marinerze… doszło do katastrofy. Sabotaż. Od środka. Zrobił to ktoś na tyle szalony, aby wysadzić stację, na której sam się znajdował… a może zdążył się stamtąd wydostać?

Wpatrywał się w nijaką twarz Jessada, w jego bezwzględne oczy i zaczynał rozumieć, że tam, na Marinerze, musiał też pojawić się taki ktoś.

Potem nadleciała Flota i stacja została celowo zniszczona.



PELL: STREFA Q:


POMARAŃCZOWY DZIEWIĘĆ;


GODZ. 1900

Na zewnątrz wciąż jeszcze stała kolejka ludzi, ogonek ciągnął się korytarzem aż do doków. Vassily Kressich oparł głowę na dłoniach, gdy jeden z ludzi Coledy’ego nie przebierając w środkach wyrzucił za drzwi ostatnią interesantkę, kobietę, która na niego krzyczała, która zgłaszała kradzież oskarżając o jej popełnienie człowieka z bandy Coledy’ego. Bolała go głowa; bolał kark. Nie cierpiał tych sesji, ale mimo wszystko prowadził je co pięć dni. Spełniały rolę swego rodzaju wentyla bezpieczeństwa, stwarzały iluzję, że radca Q wysłuchuje problemów, przyjmuje do wiadomości skargi i stara się jakoś temu wszystkiemu zaradzić.

W sprawie skargi wniesionej przez tę kobietę niewiele można było zdziałać. Znał człowieka, którego nazwisko wymieniła. To było prawdopodobne. Poprosi Nino Coledy’ego, żeby przywołał tego typa do porządku, może dzięki temu uchroni tę kobietę od czegoś gorszego. Całkiem zwariowała wnosząc skargę. Może to histeria, punkt, który osiąga tutaj wielu, kiedy liczy się tylko złość. To prowadzi do samozagłady.

Do pokoju wszedł mężczyzna. To był Redding, następny z kolejki. Kressich wziął się w garść, odchylił na oparcie fotela i przygotował do cotygodniowego spotkania z tym człowiekiem.

— Wciąż próbujemy — oznajmił postawnemu mężczyźnie.

— Zapłaciłem — wycedził Redding. — Słono zapłaciłem za moje przeniesienie.

— Nie ma żadnych gwarancji na uzyskanie skierowania na Podspodzie, panie Redding. Stacja bierze po prostu tych, których aktualnie potrzebuje. Proszę złożyć na moje biurko nowe podanie i rozpatrzymy je w stosownym trybie. Wcześniej czy później znajdzie się jakieś miejsce…

— Ja chcę stąd wyjechać!

— James! — krzyknął w panice Kressich.

Człowiek z obstawy zjawił się natychmiast. Redding rozejrzał się dziko dookoła i ku przerażeniu Kressicha sięgnął za pas. W jego ręku błysnęło krótkie ostrze, nie przeciwko gorylowi Redding odwrócił się do James plecami — przeciwko niemu.

Kressich odepchnął się rękoma od biurka i fotel poleciał po szynach w tył. Des James skoczył Reddingowi na plecy. Redding, tnąc na oślep, padł twarzą do dołu na biurko roztrącając leżące na nim papiery na wszystkie strony. Kressich zerwał się z fotela i przywarł do ściany. Na zewnątrz rozległy się pełne paniki okrzyki i do pokoju wtargnęła grupa ludzi.

Kressich odsuwał się powoli, przywierając do ściany, byle dalej od szamoczących się mężczyzn. Redding poleciał na ścianę. W pokoju był już Nino Coledy ze swoimi ludźmi. Kilku powaliło Reddinga na ziemię, reszta wypychała z pomieszczenia tłumek zaciekawionych i zdesperowanych petentów. Ludzie wymachiwali podaniami, które mieli nadzieję złożyć.

— Teraz moja kolej! — wrzeszczała jakaś kobieta potrząsająca kartką papieru i usiłująca dopchać się do biurka. Wygarnęli ją razem z innymi na korytarz.

Redding leżał na podłodze przytrzymywany przez trzech ludzi. Czwarty kopnął go w głowę i Redding znieruchomiał.

Coledy podniósł nóż, obejrzał go dokładnie i schował do kieszeni z uśmiechem na swej młodej, pokrytej szramami twarzy.

— Nie ma na takiego policji — wysapał James.

— Nic się panu nie stało, panie Kressich? — spytał Coledy.

— Nie. — Nie chciało mu się wspominać o paru siniakach. Dowlókł się do biurka. Z zewnątrz nadal dochodziła wrzawa. Przyciągnął fotel z powrotem do biurka i usiadł; nogi mu drżały. — Mówił, że coś zapłacił — bąknął, chociaż bardzo dobrze wiedział, o co chodziło, orientował się, że formularze pochodziły od Coledy’ego, który zdzierał za nie tyle, ile ludzie zdolni byli zapłacić. — Ma na stacji złą opinię i nie mogę mu załatwić tego przeniesienia. Po co sprzedawaliście mu to skierowanie?

Coledy przeniósł powoli wzrok z niego na leżącego na podłodze mężczyznę i z powrotem.

— Dobra, teraz ma kreskę i u nas, a to jeszcze gorzej. Zabierzcie go stąd. Wynieście na korytarz tym drugim wyjściem.

— Nie mogę już dzisiaj przyjmować — jęknął Kressich skrywając twarz w dłoniach. — Odprawcie ich stąd.

Coledy wyszedł na zewnętrzny korytarz. „Rozejść się!” Kressich słyszał jego wrzask górujący nad okrzykami protestu i lamentami. Część ludzi Coledy’ego zaczęła spychać zebranych pod drzwiami interesantów… niektórzy z nich byli uzbrojeni w metalowe pręty. Tłum cofnął się i Coledy wrócił do gabinetu. Wywlekali Reddinga przez drugie drzwi potrząsając nim i zmuszając żeby szedł sam, bo zaczynał już odzyskiwać przytomność; krwawił ze skroni i czerwień zalewała mu twarz.

Zabiją go, pomyślał Kressich. W godzinach mniejszego nasilenia ruchu ciało przedostanie się w jakiś sposób na drugą stronę i zostanie znalezione przez personel stacji. Redding na pewno wiedział, co go czeka. Usiłował znów walczyć, ale wyciągnęli go z pokoju i drzwi zamknęły się.

— Posprzątaj to — powiedział Coledy do jednego z tych, którzy zostali i człowiek zaczął szukać czegoś do wyczyszczenia podłogi. Coledy przysiadł na krawędzi biurka.

Kressich sięgnął pod spód i wyciągnął jedną z butelek wina, w które zaopatrywał go Coledy. Szklanki. Napełnił dwie i pociągnął łyk trunku Dołowców w nadziei, że go rozgrzeje i uspokoi rozdygotane kończyny, złagodzi rwanie w piersiach.

— Jestem na to za stary — poskarżył się.

— Nie ma się pan co przejmować Reddingiem — pocieszył go Coledy podnosząc do ust swoją szklankę.

— Nie możecie dopuszczać do takich sytuacji — wyjąkał płaczliwie Kressich. — Wiem o waszych machlojkach, ale nie sprzedawajcie gwarancji przeniesienia tam, dokąd nie mogę go załatwić.

Coledy uśmiechnął się; jego twarz przybrała szczególnie nieprzyjemny wyraz.

— Wcześniej czy później Redding sam by o to poprosił. I tak odpłaca się za przywilej.

— Nie chcę nic wiedzieć — skrzywił się Kressich. Pociągnął haust wina. — Nie chcę znać żadnych szczegółów.

— Lepiej odprowadzimy pana do apartamentu, panie Kressich. Popilnujemy pana trochę, dopóki sytuacja się nie uspokoi. Dopijał powoli wino. Jeden z młodszych członków bandy Coledy’ego pozbierał na kupkę papiery, które w trakcie szamotaniny rozsypały się po podłodze i położył je na biurku. Kressich, odwracając wzrok od śladów krwi na wykładzinie, dźwignął się na wciąż uginające się pod nim nogi.

Wyszedł pod eskortą Coledy’ego i czterech jego ludzi tymi samymi tylnymi drzwiami, za którymi zniknął Redding i strażnicy. Przeszli korytarzem do sektora, w którym zajmował małe mieszkanie. Otworzył drzwi ręcznym kluczem — komputer odciął ich i wszystko trzeba było robić ręcznie.

— Nie potrzebuję waszego towarzystwa — powiedział krótko.

Coledy posłał mu krzywy, kpiący uśmieszek i zgiął się w parodii ukłonu.

— Później pogadamy — powiedział.

Kressich wszedł do środka, zamknął za sobą drzwi i oparł się o nie .czując, że zbiera mu się na wymioty. W końcu usiadł na krześle przy drzwiach i usiłował nie poruszać się przez chwilę.

Szaleństwo w Q przybierało coraz większe rozmiary. Skierowania, które dla niektórych były nadzieją na wydostanie się z Q, zwiększały jedynie rozpacz tych, którzy zostawali. Pozostawiono tych najbardziej agresywnych, a więc temperatura w Q rosła. Rządziły gangi. Nie był bezpieczny nikt, kto nie należał do jakiejś organizacji — czy to mężczyzna, czy kobieta, nikt nie mógł bezpiecznie przejść korytarzem, chyba, że było wiadomo, iż ma ochronę; a ochronę się kupowało — za żywność, za przysługi, łącznie z seksem, każdy płacił, czym mógł. Handlowano środkami farmakologicznymi, lekami i nie tylko, winem; z Q do stacji płynęły cenne metale, wszystko co miało jakąkolwiek wartość. Strażnicy na przejściach zbijali fortuny.

A Coledy sprzedawał skierowania na przeniesienie z Q na Podspodzie. Sprzedawał nawet prawo do miejsca w kolejce po sprawiedliwość i wszystko inne, co on i jego banda uznali za zyskowne. Gangi zajmujące się ochroną zgłaszały się do Coledy’ego po licencje.

Nadzieja na Podspodzie malała, a odrzuceni i odroczeni popadali w histerię podejrzewając, że w kartotekach stacji zarejestrowane są kłamstwa na ich temat, czarne kreski, które „uziemią” ich na zawsze w Q. Wzrastała liczba samobójstw; inni wdawali się w awantury w próżnych magazynach zastawionych barakami, które przeistaczały się w siedliska wszelkiej rozpusty. Niektórzy popełnili być może zbrodnie i obawiali się oskarżenia o nie; inni zaś stawali się ofiarami.

— Zabijają ich tam na dole — krzyknął odrzucony młody człowiek. — Wcale nie przenoszą ich na Podspodzie; zabierają ich stąd i zabijają, taka jest prawda. Nie biorą robotników, nie biorą młodych mężczyzn, biorą stąd tylko starców i dzieci i pozbywają się ich.

— Zamknij się! — zakrzyczeli go inni i zanim policja Coledy’ego zdołała zaprowadzić porządek, trzech z kolejki pobiło młodzieńca do krwi; ale reszta szlochała i dalej stała w kolejce, ściskając w garści podania o przeniesienie.

Sam Kressich nie mógł wystąpić z wnioskiem o przeniesienie. Bał się, że jeśli złoży taki wniosek, wieść o tym dotrze do Coledy’ego. Strażnicy prowadzili z Coledym rozmaite interesy i jego strach był zbyt wielki. Miał swoje czarnorynkowe wino, miał swoje obecne bezpieczeństwo, miał wokół siebie strażników Coledy’ego, tak że jeśli komuś w Q działa się krzywda, nie był to Vassily Kressich i tak pozostanie, dopóki Coledy nie poweźmie podejrzeń, że jego podopieczny próbuje mu się urwać.

Przekonywał sam siebie, że jego funkcja jest pożyteczna. Dopóki przebywał w Q, dopóki co pięć dni przyjmował interesantów, dopóty był przynajmniej w stanie przeciwstawiać się najgorszym ekscesom. Dzięki temu Coledy nie waży się na pewne rzeczy. Dzięki temu ludzie Coledy’ego dwa razy pomyślą, zanim uczynią coś, co doprowadziłoby do złożenia na nich meldunku. Przyczyniał się do utrzymywania w Q jakiego takiego porządku. Niektórym uratował życie. Dzięki niemu Q nie stało się do końca tym, czym mogłoby się stać.

No i miał możliwość opuszczenia Q… miał zawsze tę nadzieję na wypadek, gdyby po nadejściu nieuniknionego kryzysu sytuacja tutaj stała się naprawdę nie do zniesienia…, mógł prosić o azyl. Mógł się stąd wydostać. Nie odesłaliby go z powrotem na pewną śmierć. Nie zrobiliby tego.

Wstał w końcu z krzesła, poszukał w kuchni butelki wina i nalał sobie czwartą część usiłując nie myśleć o tym, co się dzieje, co się wydarzyło, co mogło się jeszcze stać.

Redding umrze, zanim nastanie ranek. Nie potrafił obudzić w sobie współczucia dla tego człowieka, widział tylko wpatrujące się weń oczy szaleńca, gdy Redding padał na jego biurko, roztrącał papiery i zamierzał się na niego nożem… na niego, a nie na strażników Coledy’ego.

Jak gdyby to on był jego wrogiem.

Wzdrygnął się i pociągnął łyk wina.



PELL: KWATERA DOŁOWCOW;


GODZ. 2300

Zmiana robotników. Satyna rozprostowała obolałe mięśnie wchodząc do skąpo oświetlonej pakamery, ściągnęła z twarzy maskę i obmyła się dokładnie w zimnej wodzie z przydzielonej im miednicy. Niebieskozęby (nie odstępujący jej na krok ani we dnie, ani w nocy) wszedł za nią i przykucnąwszy na jej macie położył jej rękę na ramieniu i oparł głowę o jej głowę. Byli zmęczeni, bardzo zmęczeni, bo tego dnia dużo się nadźwigali i chociaż większość pracy wykonały wielkie maszyny, ładunek na te maszyny kładły mięśnie Dołowców, a ludzie tylko pokrzykiwali. Wzięła jego drugą rękę, odwróciła ją dłonią do góry i dotykała wargami obolałych miejsc, przytuliła się do niego i polizała w policzek, tam gdzie maska obtarła futro.

— Ludzie-Lukasy — warknął Niebieskozęby.

Patrzył wprost przed siebie, a jego twarz wyrażała złość. Pracowali tego dnia dla ludzi-Lukasów, a byli wśród nich i tacy, którzy dawali im się we znaki jeszcze na Podspodziu, w bazie. Satyna też miała obtarte ręce, obolałe plecy, ale martwiła się o Niebieskozębego, niepokoił ją wyraz jego oczu. Niełatwo było wyprowadzić Niebieskozębego z równowagi. Lubił dużo myśleć, a kiedy myślał, nie miał czasu być zły, ale sądziła, że tym razem i myśli, i złości się równocześnie, a skoro przestaje nad sobą panować pośród ludzi, może się to dla niego źle skończyć, zwłaszcza że wokół pełno ludzi-Lukasów. Poklepała go po szorstkiej sierści i dopóty ją gładziła, dopóki nie wydało się jej, że się trochę uspokoił.

— Jeść — powiedziała. — Chodźmy jeść.

Odwrócił do niej głowę, dotknął wargami jej policzka, polizał po futrze i objął ramieniem.

— Chodźmy — zgodził się.

Wstali i przeszli metalowym tunelem do wielkiej sali, gdzie zawsze czekało na nich jedzenie. Służące tutaj młode nalały im szczodrze po pełnej misce i wycofali się do cichego kącika, żeby się pożywić. Niebieskozębemu, kiedy napełnił brzuch, wrócił wreszcie dobry humor i z zadowoleniem przystąpił do oblizywania palców z owsianki. Do sali wszedł jeszcze jeden samiec, wziął swoją miskę i przysiadł się do nich. Był to młody Wielkolud; uśmiechając się do nich towarzysko, opróżnił jedną miskę owsianki i poszedł po dokładkę.

Lubili Wielkoluda, który sam niedawno przybył tu z Podspodzia, z ich rodzinnych okolic położonych nad rzeką, chociaż z innego obozu i z innych wzgórz. Gdy wrócił Wielkolud, do sali zaczęli napływać następni, było ich coraz więcej, kąt, w którym siedzieli, otoczyło wkrótce półkole ciepła. Większość stanowili robotnicy sezonowi, którzy przybywali na Nadwyże i wracali z powrotem na Podspodzie; ci wykonywali najprostsze ręczne prace i nie za bardzo znali się na maszynach: to od nich biło ku nim ciepło. Poza tą grupą przyjaciół byli tu też inni hisa, robotnicy stali, którzy niewiele z nimi rozmawiali, siadywali razem w przeciwległym kącie, siedzieli tak i patrzyli, jak gdyby długi pobyt wśród ludzi przekształcił ich w coś innego niż hisa. Większość z nich stanowili starzy. Posiedli tajemnicę maszyn, wędrowali głębokimi tunelami i znali sekrety mrocznych miejsc. Zawsze trzymali się na uboczu.

— Opowiedzcie o Bennecie — poprosił Wielkolud, bo podobnie jak inni z przybywających tu i odchodzących, bez względu na to, który obóz z Podspodzia ich tu przysłał, bywał w obozie ludzi i znał Bennetta Jacinta; i na Nadwyżu nastała wielka żałoba, kiedy dotarła do nich wieść o śmierci Bennetta.

— Ja opowiem — zaofiarowała się Satyna, bo to ona, najkrócej tu przebywająca, opowiadała tę historię pośród innych legend, jakie snuli w tym miejscu hisa. Prowadzone co wieczór, od dnia ich przybycia, gawędy nie dotyczyły małych dokonań hisa, których życie było zawsze takie samo, ale dokonań Konstantinów i tego, jak Emilio i jego przyjaciółka Miliko znowu przywrócili hisa uśmiech… i wspomnień o Bennecie, w którym umarł przyjaciel hisa. Ze wszystkich, którzy przybywali na Nadwyże, żeby opowiadać tę historię, nikt nie widział, jak to się stało, musiała więc stale opowiadać wszystko od początku.

— Przychodzi do młyna — ciągnęła doszedłszy do tego smutnego fragmentu opowieści — i mówi, że tu nie miejsce dla hisa, nie, nie, proszę uciekać, ludzie to zrobią, ludzie zrobią tak, że rzeka nie zabierze hisa. I pracuje własnymi rękami, ani nie krzyknie, nie, on kocha hisa. Nadaliśmy mu imię, ja mu je nadałam, bo on nadał mi moje ludzkie imię i dał mi mojego dobrego ducha. Nazwałam go Przychodzący-z-Jasności.

Rozległ się pomruk, ale pomruk uznania, nie krytyki, pomimo że było to słowo-duch przeznaczone dla samego Słońca. Hisa otoczyli się ramionami i drżeli, jak zawsze, kiedy głośno wypowiedziała to imię.

— I hisa nie zostawili człowieka-Bennetta, o nie. Pracowali z nim, żeby uratować młyn. I potem ta stara rzeka, ona jest zła na ludzi i hisa, zawsze zła, ale najbardziej zła na ludzi-Lukasów, którzy ogołocili jej brzegi i zabrali jej wodę. I ostrzegamy człowieka-Bennetta, że nie może ufać starej rzece i on nas słucha i wraca; ale my hisa, pracujemy, żeby uratować młyn i żeby Bennett nie był smutny. A stara rzeka podchodzi wyżej i zabiera pale ; a my krzyczymy szybko, szybko wracaj! do hisa którzy pracują. Ja, Satyna, pracowałam tam i widziałam. — Uderzyła się pięścią w pierś i dotknęła Niebieskozębego upiększając w ten sposób swą opowieść. — Niebieskozęby i Satyna, my widzimy, my biegniemy na ratunek hisa i Bennettowi, i dobrym ludziom, jego przyjaciołom, wszyscy, wszyscy biegniemy, żeby im pomóc. Ale stara rzeka połyka ich i dobiegamy za późno, wszyscy za późno. Młyn się wali, ssst! A Bennett sięga po hisa, których stara rzeka trzyma w ramionach. Jego też ona chwyta, razem z człowiekami, którzy pomagają. My krzyczymy, my płaczemy, my błagamy starą rzekę, żeby oddała Bennetta; ale ona i tak go zabiera. Całych hisa oddaje, ale zabiera człowieka-Bennetta i jego przyjaciół. Nasze oczy są tego pełne. On umiera. On umiera wyciągając ręce po hisa, umiera przez swoje dobre serce i stara rzeka, zła stara rzeka połyka go. Ludzie znajdują go i grzebią. Ja ustawiam nad nim kije-dusze i składam mu dary. Przybywam tutaj i mój przyjaciel Niebieskozęby przybywa, bo to Okres. Przybywam na pielgrzymkę tu, gdzie jest dom Bennetta.

Rozległ się pomruk pochwały, otaczające ich pierścieniem ciała zaczęły się kołysać. Oczy błyszczały od łez.

I stała się rzecz dziwna i niepojęta, bo paru z obcych hisa z Nadwyża podeszło do skraju tłumku Dołowców i też zaczęło się kołysać, z oczami utkwionymi w obojgu.

— On kocha — odezwał się jeden z nich, wprawiając tym w osłupienie innych. — On kocha hisa.

— Tak — zgodziła się Satyna. Słowa jednego ze strasznych obcych i świadomość, że słuchali, co jej leży na sercu, sprawiły, że w gardle zaczęło jej coś wzbierać. Namacała wśród swoich woreczków dary ducha. Wydobyła jasną szmatkę i uniosła ją ostrożnie. — To mój dar ducha, moje imię, które mi nadał. Hisa znowu się zakołysali i zamruczeli pochwalnie.

— Jakie jest twoje imię, gawędziarko?

Przycisnęła do piersi swój dar ducha i wstrzymawszy oddech patrzyła rozszerzonymi oczyma na obcego, który zadał to pytanie. Gawędziarko. Ta pochwała z ust obcego Starego przyprawiła ją o gęsią skórkę.

— Jestem Niebo-Ją-Widzi. Ludzie nazywają mnie Satyna. Wyciągnęła rękę, żeby pogłaskać Niebieskozębego.

— Ja jestem Słońce-Prześwitujące-przez Chmury — odezwał się Niebieskozęby — przyjaciel Niebo-Ją-Widzi.

Obcy zakołysał się w biodrach i teraz, ku wyrażanemu pomrukiem nabożnemu szacunkowi innych, którzy odsunęli się, żeby pozostawić wolną przestrzeń między nimi a nią, dołączyli do nich wszyscy obcy hisa.

— Słyszeliśmy, jak opowiadasz o tym Przychodzącym-z-Jasności, o tym człowieku-Bennecie. Dobry, dobry był ten człowiek i dobrze, że dałaś mu dary. Witamy uroczyście twoją podróż i szanujemy twoją pielgrzymkę, Niebo-Ją-Widzi. Twoje słowa rozgrzewają nas, rozgrzewają nasze oczy. Długi czas czekaliśmy.

Pokłoniła się głęboko oddając szacunek wiekowi mówcy i jego wielkiej uprzejmości. Wśród pozostałych narastały coraz głośniejsze pomruki.

— To jest Stary — szepnął jej do ucha Niebieskozęby. — On nie odzywa się do nas.

Stary splunął i pogardliwie poczochrał się po piersi.

— Gawędziarka dobrze mówi. Zaznacza swój Okres pielgrzymką. Idzie z otwartymi oczyma, nie tylko z otwartymi rękoma.

— Ach — mruknęli inni, zaskoczeni, a Satyna aż przysiadła z wrażenia.

— Chwalimy Bennetta Jacinta — powiedział Stary. — Usłyszeliśmy to i zrobiło się nam ciepło.

— Człowiek-Bennett jest naszym człowiekiem — powiedział z zapałem Wielkolud. — Człowiekiem Podspodzia; on mnie tu przysłał.

— Kochał nas — wtrącił ktoś inny, a jeszcze inny dodał: Wszyscy go kochali.

— Bronił nas przed Lukasami — powiedziała Satyna. A człowiek-Konstantin jest jego przyjacielem, przysyła mnie tutaj na moją wiosnę, na pielgrzymkę; spotkaliśmy się przy mogile Bennetta. Przybywam do wielkiego Słońca, żeby zobaczyć jego twarz, żeby zobaczyć Nadwyże. Ale, Stary, widzimy tylko maszyny, nie ma tu żadnej wielkiej jasności. Pracujemy ciężko, bardzo ciężko. Mój przyjaciel i ja nie mamy tu kwiatów ani wzgórz, nie mamy tego, ale wciąż mamy nadzieję. Bennett mówi, że tu jest dobrze, że tu jest pięknie; mówi, że blisko stąd do wielkiego Słońca. Czekamy, żeby to zobaczyć, Stary. Prosiliśmy o obrazy Nadwyża, a nikt z tych, co tu są, ich nie widział. Mówią, że ludzie ukrywają je przed nami. Ale my wciąż czekamy, Stary.

Zapadło długie milczenie; Stary kołysał się tam i z powrotem. W końcu przestał i podniósł w górę kościstą rękę.

— Niebo-Ją-Widzi, rzeczy, których szukasz, są tutaj. Byliśmy tam. Obrazy stoją tam, gdzie spotykają się Starzy ludzie i myje widzieliśmy. Słońce patrzy na tamto miejsce, tak, to jest prawda. Wasz człowiek-Bennett nie oszukał was. Ale są tutaj rzeczy, od których zmroziłyby ci się kości, gawędziarko. Nie rozpowiadamy o tych sekretnych rzeczach. Jak hisa z Podspodzia zdoła je zrozumieć? Jak zdoła je znieść? Ich oczy nie widzą. Ale ten człowiek-Bennett ogrzał twoje oczy i nadał ci imię. Ach! Długo czekaliśmy, długo, długo i ty wreszcie rozgrzałaś nasze serca, żebyśmy ciebie powitali.

Ssst! Nadwyże nie jest tym, czym się wydaje. Pamiętamy obrazy równiny. Widziałem je. Spałem przy nich i śniłem sny. Ale obrazy Nadwyża… one nie są po to, byśmy przy nich śnili. Opowiadasz nam o Bennecie Jacincie, a my opowiemy ci, gawędziarko, o jednej z nas, której nie widzisz: ludzie nazywają ją Lily. Nosi imię Słońce-Uśmiecha-się-do-Niej i jest Wielką Starą, liczy sobie o wiele więcej pór niż ja. Obrazy, które daliśmy ludziom, stały się obrazami człowieka i w ich pobliżu, w sekretnych miejscach Nadwyża, w miejscu samej jasności, śni człowiek. Wielkie Słońce przychodzi ją odwiedzać… ona nigdy się nie porusza, nie, bo sen to dobra rzecz. Leży cała w jasności, a jej oczy są ciepłe Słońcem; tańczą dla niej gwiazdy; a ona ogląda całe Nadwyże na swoich ścianach i może patrzy na nas w tej chwili. Wielka Stara opiekuje się nią, kocha ją, tę świętą. Dobra, dobra jest jej miłość i ona śni o nas wszystkich, o całym Nadwyżu, a jej twarz uśmiecha się wiecznie do wielkiego Słońca. Ona jest n a s z a. Nazywamy ją Słońce-Jej-Przyjacielem.

— Ach — mruknęli zebrani hisa, oszołomieni takim imieniem, przyrównaniem kogoś do samego wielkiego Słońca.

— Ach — mruknęła Satyna wraz z innymi i pochyliła się do przodu obejmując się ramionami i drżąc. — Czy zobaczymy tę dobrą istotę?

— Nie — powiedział krótko Stary. — Tylko Lily tam bywa. I ja. Raz. Ja raz widziałem.

Satyna cofnęła się głęboko rozczarowana.

— Może wcale nie ma takiego człowieka — odezwał się Niebieskozęby.

Teraz Stary położył uszy po sobie i wszyscy wokół wstrzymali oddechy.

— To jest Okres — powiedziała Satyna. — I moja podróż. Przybywamy z bardzo daleka. Stary, a nie możemy zobaczyć obrazów ani śpiącej; nie znaleźliśmy jeszcze oblicza Słońca.

Stary zacisnął usta i odetchnął kilka razy głęboko.

— Przybywacie. Pokażemy wam. Tej nocy pójdziecie wy; następnej nocy inni… jeśli się nie boicie. Pokażemy wam miejsce. Przez krótki czas nie ma w nim ludzi. Przez jedną godzinę. Ludzkiego liczenia. Ja wiem jak liczyć. Pójdziecie?

Niebieskozęby nie wydał z siebie żadnego dźwięku.

— Pójdziemy — powiedziała Satyna i poczuła opór, gdy pociągnęła go za rękę. Inni nie odezwali się. Nie było wśród nich takiego śmiałka… albo kogoś aż tak ufającego obcemu Staremu.

Stary wstał, a wraz z nim dwóch z jego grupy. Wstała też Satyna, a za nią, nieco wolniej, Niebieskozęby.

— Ja też idę — odezwał się Wielkolud, ale nie przyłączył się do nich żaden z jego towarzyszy.

Stary zmierzył ich dziwnie drwiącym wzrokiem i skinął ręką, żeby szli za nim. Ruszyli tunelami prowadzącymi do dalszych przejść, tunelami, którymi hisa mogli chodzić bez masek, ciemnymi miejscami, gdzie trzeba się było wspinać wysoko po cienkim metalu i gdzie nawet hisa idąc musieli się schylać.

— On jest szalony — syknął jej w końcu do ucha Niebieskozęby dysząc ciężko. — I my jesteśmy szaleni, że idziemy za tym pomylonym Starym. Oni wszyscy, którzy długo tu przebywają, są dziwni.

Satyna nic nie odpowiedziała, nie znajdując przeciw temu żadnych argumentów oprócz swojej ciekawości. Bała się, ale szła za Starym, a Niebieskozęby szedł za nią. Pochód zamykał Wielkolud. Sapali wszyscy ciężko, gdy przeszli schyleni długi odcinek albo wspięli się wysoko. Siła, jaką dysponował Stary i jego dwaj towarzysze, była .szalona, jak gdyby byli przyzwyczajeni do takich wyczynów i wiedzieli, dokąd idą.

Albo może, ta myśl zmroziła jej kości, był to jakiś dziwaczny żart Starego, który chciał ich zgubić gdzieś głęboko w mrocznych przejściach, gdzie mogli się błąkać, aż umrą z wyczerpania, żeby dać nauczkę innym.

I gdy już była niemal pewna, że jej obawy nie są płonne, Stary i jego towarzysze dotarli do miejsca postoju i naciągnęli na twarze maski, co oznaczało, że znajdują się w miejscu, w którym następuje zmiana powietrza na ludzkie. Satyna nasunęła swoją maskę na twarz, a Niebieskozęby i Wielkolud uczynili to w ostatniej chwili, bo drzwi za nimi zamknęły się, a drzwi przed nimi otworzyły na jasny hol, białe podłogi i zieleń roślin, a tu i tam nieliczni ludzie przemierzali samotną wielką przestrzeń… było tu zupełnie inaczej niż w dokach. Była tu czystość i światło, a dalej ogromny mrok, do którego chciał ich zaprowadzić Stary.

Satyna poczuła, jak Niebieskozęby wsuwa swoją dłoń w jej rękę, a Wielkolud przysuwa się bliżej do nich obojga, i weszli w ciemność jeszcze rozleglejszą od jasnego miejsca, przez które właśnie przeszli, gdzie nie było ścian, tylko niebo.

Gwiazdy przesuwały się wokół nich oszałamiając swym ruchem, magiczne gwiazdy, które przeskakiwały z miejsca na miejsce płonąc ogniem czystym i spokojniejszym, niż kiedykolwiek widziało je Podspodzie. Satyna puściła trzymającą ją dłoń i ruszyła przed siebie w nabożnym zachwycie rozglądając się dokoła szeroko otwartymi oczyma.

I nagle rozbłysło światło, wielki płonący dysk z plamkami czerni, tryskający ogniami.

— Słońce — zaintonował Stary.

Nie było tu jasności, nie było błękitu, tylko ciemność i gwiazdy, i straszliwy, bliski ogień. Satyna drżała.

— Tam jest ciemno — zaprotestował Niebieskozęby. — Jak może być noc tam, gdzie jest Słońce?

— Wszystkie gwiazdy są krewnymi wielkiego Słońca — powiedział Stary. — Taka jest prawda. Wielkie Słońce błyszczy w ciemnościach i jest wielkie, tak wielkie, że my przy nim jesteśmy jak pył. Jest straszne i jego ognie przerażają ciemność. Taka jest prawda, Niebo-Ją-Widzi, takie jest prawdziwe niebo: takie jest twoje imię. Gwiazdy są podobne wielkiemu Słońcu, ale są daleko, daleko od nas. Tego się dowiedzieliśmy. Patrzcie! Ściany pokazują nam samo Nadwyże i wielkie statki na zewnątrz doków. I jest tam Podspodzie. Patrzymy teraz na nie.

— A gdzie jest obóz ludzi? — spytał Wielkolud. — Gdzie jest stara rzeka?

— Świat jest okrągły jak jajko i jego część odwraca się tyłem do Słońca; i wtedy na tej stronie jest noc. Może gdybyście lepiej się przyjrzeli, zobaczylibyście starą rzekę; tak myślę. Ale nigdy nie zobaczycie obozu ludzi. Jest za mały na obliczu Podspodzia.

Wielkolud objął się ramionami i drżał.

Ale Satyna poszła między stolikami i znalazła się na pustym miejscu, gdzie wielkie Słońce świeciło w swojej prawdzie, przezwyciężając ciemność… straszne było, pomarańczowe jak ogień i wypełniało wszystko swoją grozą.

Pomyślała o śniącym człowieku-kobiecie imieniem Słońce-Jej-Przyjacielem, której octy zawsze ogrzewał ten widok i włosy zjeżyły się jej na karku.

I rozrzuciła szeroko ramiona i obróciła się obejmując całe Słońce i jego dalekie rodzeństwo, zatraciła się w nich, bo przybyła wreszcie do tego Miejsca, dla poszukiwania którego wybrała się w podróż. Napełniała oczy tym widokiem, widokiem patrzącego na nią Słońca, i już nigdy nie będzie mogła być taka, jaka przedtem była.



4


NA POKŁADZIE NORWEGII:


STAN PRZEJŚCIOWY,


TERYTORIUM UNII;


10/9/52

Punkt Omikron.

Norwegia nie była pierwszym statkiem, jaki wyszedł z błyskiem w sąsiedztwie tej ciemnej skalnolodowej bryły wielkości planety, widocznej tylko dzięki temu, że zasłaniała gwiazdy. Byli już tutaj inni uczestnicy tego spotkania w mroku. Omikron był wędrowcem, odłamkiem międzygwiezdnego śmiecia, ale jego położenie można było przewidzieć, a poza tym odznaczał się masą wystarczającą do zlokalizowania go po wyjściu ze skoku… był miejscem tak odosobnionym jak to tylko możliwe, odkrył go przypadkowo dawno temu Sung z Pacyfiku i był wykorzystywany od tamtego czasu przez Flotę. Należał do kategorii odłamów materii, których bały się panicznie podświetlne frachtowce, a które statki skokowe przemierzające kosmos w sobie tylko wiadomych celach… hołubiły i trzymały w sekrecie ich istnienie.

Czujniki wykrywały aktywność, obecność wielu statków, transmisje z głębi wiecznej nocy. Podchodzili wśród gwaru rozmów prowadzonych przez komputery; a Signy Mallory przeskakiwała wzrokiem z jednego wskaźnika aparatury telemetrycznej na drugi walcząc z hipnotycznym transem, w który tak łatwo było wpaść tuż po wyjściu ze skoku i po obowiązkowym zażyciu niezbędnych środków farmakologicznych. Cisnęła Norwegię w realną przestrzeń z maksymalną szybkością i czując coś na ogonie skierowała się bez zwłoki na te sygnały, byle dalej od rejonu skoku; ufając dokładności swej załogi wyprowadziła statek w bezpośredniej bliskości celu. Z sercem podchodzącym do gardła przeżyli kilka migotliwych minut stanu przejściowego na podświetlnej, gdzie zdani byli tylko na wartości przybliżone.

Otrząsnęła się szybko i zaczęła wytracać szybkość; nie był to proces przyjemny. Ogłupiona nieco szybkością aparatura telemetryczna i trochę otumaniony lekami mózg ludzki starały się precyzyjnie określić położenie; drobna pomyłka w ocenie tempa wyhamowywania i mogła wpakować Norwegię na tę skałę albo na inny statek.

— Koniec alarmu, koniec alarmu, są już wszyscy oprócz Europy i Libii — zameldował komunikator.

Niezły kawałek nawigacji; tak bezbłędnie znaleźć Omikrona, wyjść w realną przestrzeń ze wskazaniami skanerów na połowie pełnej skali, dokładnie w rejonie skoku, po starcie z okolic odległego Russella. Wystarczyło nie zmieścić się w wyznaczonym czasie i znaleźliby się w rejonie skoku razem z jakimś innym statkiem, a to oznaczało katastrofę.

— Dobra robota — nadała do wszystkich stanowisk odczytując meldunek o położeniu statku przesłany przez Graffa na jej centralny ekran: — Dwie minuty po czasie, ale za to dystans idealny; nie mogliśmy wymierzyć dokładniej przy tej odległości od miejsca startu. Odbiór sygnałów dobry. Alarm odwołany.

Odczytała swoje współrzędne względem Omikrona, przejrzała dane; w niecałe pół godziny później nadszedł sygnał z Libii, która właśnie wyszła ze skoku. Kwadrans po niej z innej płaszczyzny wyprysnęła w przestrzeń realną Europa.

Byli teraz w komplecie. Znaleźli się w jednym czasie w jednym miejscu, co nie zdarzyło się jeszcze od ich najwcześniejszych operacji. Pomimo znikomego prawdopodobieństwa, że zaatakują ich tutaj siły Unii, byli jednak zdenerwowani.

Nadszedł sygnał komputerowy z Europy. Dawali czas na wytchnienie, przerwę na odpoczynek. Signy opadła na oparcie fotela, wyciągnęła z ucha wtyczkę komunikatora, wyzwoliła się z pasów bezpieczeństwa i wstała; przy stanowisku, które zwolniła, zjawił się natychmiast Graff. Nie dotyczyła ich pewna niedogodność: Norwegia należała do statków głównodniowych… w grafiku, który ich teraz obowiązywał, służbę miał podstawowy personel dowodzący. Inne statki, Atlantyk, Afryka i Libia, były jednostkami przestępnodniowymi; ze względu na to, że godzin ataku nie dało się nigdy, nawet w przybliżeniu przewidzieć, o każdej porze musiały pozostawać do dyspozycji statki z załogą główną na służbie. Ale teraz wszyscy przeszli na czas głównodniowy, synchronizując po raz pierwszy swe działania, i kapitanowie statków przestępnodniowych mieli twardy orzech do zgryzienia — skok i do tego zmiana godzin służby.

— Przejmij dowodzenie — rzuciła do Graffa, ruszyła przejściem między stanowiskami do wyjścia, dotykając tu i tam ramion dyżurnych operatorów, dotarła do swojej kajutki w korytarzu i… minęła ją. Postanowiła zrobić obchód kwater załogi. Zajrzała do ludzi ze zmiany przestępnodniowej, z których większość leżała bez zmysłów po zażyciu leków umożliwiających im odpoczynek pomimo wykonywanego skoku. Kilku mających awersję do tej praktyki siedziało w świetlicy załogi; wyglądali lepiej, niż się prawdopodobnie czuli. — Wszystko w normie poinformowała ich. — Jak samopoczucie?

Odpowiedzieli skwapliwie, że w porządku. Teraz, kiedy niebezpieczeństwo minęło, zażyją spokojnie lek. Zostawiła ich, żeby mogli to wreszcie zrobić, zjechała windą do powłoki zewnętrznej, gdzie znajdowały się kwatery żołnierzy i przeszła głównym korytarzem poza rejon zakładania skafandrów, zatrzymując się po drodze w każdym z baraków i przerywając kolejnym siedzącym w nich grupkom mężczyzn i kobiet dzielenie się spekulacjami na temat celu obecnej operacji… Witały ją spojrzenia zmieszane i przestraszone, żołnierze zrywali się pod jej badawczym spojrzeniem na równe nogi, w panice szukali części garderoby chowając pośpiesznie to i owo, co mogło wzbudzić jej dezaprobatę; ona nie, ale załoga i żołnierze odznaczali się jakąś osobliwą małomównością. Tutaj też paru nieprzytomnych po zażyciu narkotyku spało na kojach; większość jednak była na nogach… W wielu kajutach rozpoczynano grę, kiedy statek rzucał swoje kości z Otchłanią, kiedy ciało i statek zdawały się rozpuszczać, i gra podejmowana była po drugiej stronie szeroko rozciągniętej chwili.

— Będziecie tu mieli trochę przeciążenia, bo wyhamowujemy — powtarzała za każdym razem. — Idziemy zgodnie z planem i wszystko jest w normie; macie dzięki temu spokój tu na dole, ale bądźcie w pogotowiu, żeby w ciągu minuty osiągnąć gotowość bojową. Nie znaczy to, że mamy jakieś problemy, ale licho nie śpi.

Po trzeciej takiej wizycie dopadł ją w korytarzu głównym Di Janz, skłonił się szarmancko i ruszył razem z nią przez swe prywatne królestwo, wyraźnie zadowolony z jej obecności wśród jego podwładnych. Żołnierze prężyli się na ich widok i stawali na baczność. Dobrze jest, pomyślała, przeprowadzić taką nie zapowiedzianą inspekcję tylko po to, żeby wiedzieli, że dowództwo tam, na górze, nie zapomniało o nich. Czekająca ich operacja należała do tych, za którymi żołnierze nie przepadali; miał to być zmasowany atak z udziałem wielu statków, podczas którego wzrastało ryzyko trafienia. A żołnierze musieli przeczekać go bezczynnie w zamknięciu, stłoczeni w ciasnych pomieszczeniach wewnętrznych statku nie gwarantujących im zbytniego bezpieczeństwa. Nie było odważniejszych, kiedy szło o narażanie się na możliwy ogień, o wejście na pokład zatrzymanego kupca, o desant w jakiejś akcji naziemnej; z ochotą szli do zwykłego ataku, kiedy Norwegia operowała sama, prowadząc wojnę podjazdową. Ale teraz denerwowali się… słyszała to w wygłaszanych ściszonym głosem komentarzach przedostających się przez otwarty — zawsze otwarty — komunikator; tradycyjnie już wszyscy na Norwegii, od najświeższego rekruta poczynając, zawsze wiedzieli, co się dzieje. Słuchali rozkazów, będą ich słuchać, ale w tej nowej fazie wojny, w której byli bezużyteczni, cierpiała ich duma. To ważne być teraz tu, na dole, uczynić ten gest. Przewrażliwieni, jak zawsze po skoku i lekach, znajdowali się teraz na granicy załamania, a widziała, jak ich oczy rozbłyskują po skierowanym do nich słowie, po dotknięciu ramienia, gdy ich mijała. Znała każdego, zwracała się to do jednego, to do drugiego po nazwisku. Był wśród nich Mahler, którego wybrała spośród uchodźców z Russella; wyglądał na szczególnie trzeźwego i ani trochę przestraszonego; Kee ze statku kupieckiego; w ten sam sposób, wiele lat temu, dołączył do nich Di. I wielu, wielu innych. Niektórzy z nich, podobnie jak ona, byli po kuracji odmładzającej; znali ją od lat… potrafili też, uzmysłowiła sobie, prawidłowo ocenić sytuację, tak samo, jak potrafił to każdy z kadry oficerskiej. Przykro im, że ta decydująca faza nie należy do nich, nie może należeć.

Przeszła przez mroczną czeluść ładowni przedniej, okrążyła obrzeże cylindra i znalazła się w innym świecie załóg rajderów. Poczuła się jak w domu, powróciły wspomnienia z dawnych czasów, kiedy miała kwaterę w takim miejscu jak to, w tej dziwacznej sekcji statku, gdzie żyły w swoim prywatnym światku załogi myśliwców wewnątrzukładowych, ich mechanicy, brygady obsługi pokładowej. Istniał tu drugi, w pełni samowystarczalny mostek dowodzenia, znajdujący się w tej chwili, przy trwającym ruchu obrotowym, w normalnym położeniu, a sufitem do dołu w tych nieczęstych okresach, kiedy stali w doku. Były tutaj dwie spośród ośmiu załóg — ludzie Queveda i Almarshada z Odyna i Thora; cztery z pozostałych załóg miały czas wolny, a dwie przeczekiwały stan przejściowy w ramie… lub na swoich statkach, bo zjazd załóg z cylindra obrotowego na statki specjalną windą trwał pełny obrót kadłuba, a nie mogliby sobie pozwolić na taką stratę czasu, gdyby po wyjściu ze skoku znaleźli się w niebezpieczeństwie. Jałowy lot w trakcie skoku — pamiętała dobrze, jak to było. Nie najprzyjemniejszy sposób podróżowania, ale zapewniający zawsze czyjąś obecność na posterunku. Nie zamierzali wysyłać rajderów tutaj, przy Omikronie, bo inaczej na górze, w puszce, jak nazywali to zesłanie, znajdowałyby się jeszcze dwa zespoły.

— Wszystko jak należy — poinformowała ludzi oczekujących w półpogotowiu. — Odpoczywać, odprężyć się, nie pić; nadal znajdujemy się w stanie pogotowia i pozostaniemy w nim, dopóki tu jesteśmy. Trudno przewidzieć, kiedy każą nam startować ani ile będziemy mieli na to czasu. Być może będziecie musieli wejść do akcji, ale to mało prawdopodobne. Według mnie nie każą nam wykonać skoku operacyjnego, nie dając nam przedtem ani odrobiny czasu na odpoczynek. Ta operacja przebiega zgodnie z naszym, nie zaś Unii harmonogramem.

Nie było obiekcji. Wjechała windą na poziom główny i przeszła krótszą drogą do korytarza numer jeden. Nogi miała wciąż jak z waty, ale leki łagodziły mrowienie. Weszła do swej kajuty/gabinetu, jednym krokiem pokonała odległość dzielącą ją od pryczy, położyła się, żeby trochę odpocząć, chociaż na chwilę zamknąć oczy i zaczekać, aż odpłynie napięcie, nerwowa energia, którą skok zawsze w niej wzniecał, bo oznaczał zwykle wyjście do boju, błyskawiczne podejmowanie decyzji, zabijanie lub śmierć.

Nie tym razem; to był skok zaplanowany, coś, do czego dążyli poprzez miesiące lekkich ataków, rajdów, w trakcie których, szarpiąc i niszcząc, gdzie to było możliwe, rozpoznawali podstawowe przyczółki i wyposażenie nieprzyjaciela.

Odpocząć chwilkę; zasnąć, jeśli się da. Nie było jej to dane. Ucieszyła się nawet, kiedy nadeszło wezwanie.

Dziwnie było stanąć znowu w korytarzach Europy, jeszcze dziwniej znaleźć się w towarzystwie tych wszystkich, którzy zasiadali teraz w sali odpraw statku flagowego… Zgromadzenie w jednym miejscu ich wszystkich, którzy nie spotykając się pracowali razem przez tyle lat, którzy tak skrupulatnie unikali zbliżania się jeden do drugiego z wyjątkiem krótkich zgrupowań służących przekazaniu rozkazów ze statku na statek, wzbudzało uczucie niesamowitości i paniki. W ostatnich latach czymś nieprawdopodobnym było, aby sam Mazian wiedział, gdzie znajduje się cała jego flota, czy określone statki wyszły cało z misji, na którą je wysłano… albo jakie szalone akcje mogły podejmować w pojedynkę. Stanowili nie tyle flotę, co oddział walki podjazdowej, skradający się, uderzający i wycofujący.

Teraz byli tutaj, ostatnia dziesiątka ocalała z manewrów ona; Tom Edger z Australii, szczupły, o ponurej twarzy; wielki Mika Kreshov z Atlantyku, patrzący wiecznie spode łba; Carlo Mendez z Bieguna Pólnocnego, niski, smagły człowieczek o układnych manierach. Był tu Chenel z Libii, który przeszedł kurację odmładzającą, po tym jak widziała go po raz ostatni, a było to przed rokiem, włosy całkiem mu posiwiały; był ciemnoskóry Porey z Afryki, niewiarygodnie pokiereszowany człowiek… Flota nie mogła zapewnić chirurgii plastycznej po odniesionych ranach; Keu z Indii, jedwabiście łagodny i śmiały; Sung z Pacyfiku, sama sprawność; Kant z Tybetu, wierna kopia Sunga.

I Conrad Mazian. Posiwiały po przebytej kuracji odmładzającej wysoki, przystojny mężczyzna w ciemnoniebieskim ubraniu, trzymający ręce na stole i przesuwający powoli wzrok po twarzach zebranych. Było to obliczone na efekt; chociaż może owo otwarte spojrzenie wyrażało szczere przywiązanie. Poczucie dramatyzmu i Mazian stanowili nierozerwalną parę; ten człowiek nim żył. Znając go, znając tę jego manierę, Signy nadal stwierdzała, że wciąga ją to samo stare podniecenie.

Bez wstępów, bez słów powitania, po prostu owo jakże znajome spojrzenie i skinienie głowy.

— Przed wami leżą foldery — zagaił Mazian. — Ściśle tajne: znajdziecie w nich kody i współrzędne. Zabierzecie je ze sobą i zapoznacie ze szczegółami swój podstawowy personel, ale nie dyskutujcie niczego między statkami. Nastawcie swoje komputery na alternatywy A, B, C i tak dalej, i przechodźcie na nie zależnie od sytuacji. Ale nie przewidujemy korzystania z tych alternatyw. Wszystko ustalono tak jak należy. Schemat… Wywołał obraz ustawiony przed nimi ekran, pokazał im znajomy rejon ich ostatnich operacji, w którym usunięto z kilku stacji podstawowy personel, pozostawiając chaos. I samotną nienaruszoną stację przypominającą rurkę lejka skierowaną na Pell, ku porozrzucanym na rozległej przestrzeni Gwiazdom Tylnym. Jedyna stacja. Viking. Signy dawno już rozgryzła ten system, była to taktyka stara jak Ziemia, stara jak wojna, taktyka, której skutki przerosną Unię, bowiem Unia nie potrafi się pogodzić z tym, że istnieją miejsca, których nie obejmuje ich władza, nie potrafi ścierpieć bałaganu na zdobytych stacjach ogołoconych z techników, z zarządców, ze służby bezpieczeństwa, celowo skazanych na upadek. Unia rozpoczęła tę grę w przejmowanie stacji. A więc wepchną te stacje Unii w gardło; Unia będzie wtedy musiała wykonać ruch, bo inaczej je straci, będzie musiała dostarczyć techników i inny przeszkolony personel, który zastąpi ewakuowanych. Unia będzie musiała rozciągnąć równomiernie swój monstrualny potencjał, żeby utrzymać to, co dano jej do przetrawienia.

Będzie musiała przejąć Vikinga w całości, ze wszystkimi wewnętrznymi komplikacjami nie ewakuowanej stacji… przejmie ją na końcu, bo wpychając stacje szybko, jedna po drugiej, w przełyk Unii, dyktowali kolejność i kierunek ruchów jej statków i ludzi.

Viking był ostatni.

Położony centralnie względem innych stacji walczących o przetrwanie, osamotniony.

— Wszystko wskazuje na to — powiedział cicho Mazian że postanowili ufortyfikować Vikinga; logiczna decyzja: Viking jest jedyną stacją z kompletnym oprogramowaniem komputerowym, jedyną, na której mieli możliwość zgarnąć wszystkich dysydentów, całą opozycję, gdzie mogli zastosować swoją policyjną taktykę i natychmiast opatrzyć każdego etykietką. Teraz jest tam czysto, wystarczająco higienicznie na bazę ich operacji; pozwoliliśmy im włożyć w to dużo wysiłku; odbijemy Vikinga i uderzymy na inne stacje nanizane jak na sznurek w kolejności znaczenia… a dalej nie ma już nic oprócz rozległych nieużytków pomiędzy nami a Fargone; pomiędzy Pell a Unią. Uczynimy ekspansję trudną, kosztowną; zapędzimy tę bestię na jej większe pastwiska rozciągające się w przeciwnym kierunku… jeśli zdołamy. W folderach znajdują się specyficzne instrukcje dla każdego z was. Drobne szczegóły mogą w określonych granicach wymagać pewnej improwizacji, zależnie od obrotu spraw w waszych sektorach. Norwegia, Libia, Indie tworzą zespół pierwszy; Europa, Tybet, Pacyfik, zespół drugi; Biegun Północny, Atlantyk i Afryka, zespół trzeci; Australia ma zadanie wydzielone. Jeśli nam się poszczęści, nic nie zajdzie nas od tyłu, ale bierzemy pod uwagę wszelkie ewentualności. To będzie długa sesja; i dlatego pozwoliłem wam odpocząć. Będziemy prowadzić symulację, dopóki pozostanie choć jedno nie wyjaśnione pytanie.

Signy powoli wciągnęła powietrze w płuca i wypuściła je, otworzyła folder, a Mazian milcząco zezwolił im na to. Przebiegała wzrokiem plan operacji i jej usta zaciskały się w coraz to węższą i węższą linię. Nie trzeba było żadnych ćwiczeń; znali swoje zadania, były to wariacje na stare tematy, które każdy z osobna już przerabiał. Ale wchodziła tu w grę nawigacja, która wypróbuje wszystkie ich umiejętności, zmasowany atak, precyzja przybycia — oddzielnie, nie synchronizowanego — katastrofa, jeśli jeden statek skokowy wyjdzie w pobliżu innego, jeśli w sąsiedztwie znajdzie się obiekt o masie zbliżonej do nieprzyjaciela. Mieli wyprysnąć ze skoku na tyle blisko Vikinga, aby nie dać przeciwnikowi żadnych szans, otrzeć się o włos o katastrofę. W razie obecności jakiegokolwiek nieprzyjacielskiego statku w miejscu, w którym statystycznie nie powinno go być, rozwinięcie się statków na podejściu do stacji w zwykłych konfiguracjach… wszelkiego rodzaju nieprzewidziane sytuacje. Brali też pod uwagę położenia planet i satelitów układu w czasie ich przybycia, żeby zasłonić się, z każdej możliwej strony. Wyprysnąć z przestrzeni skokowej z ospałymi nerwami, zaprząc do pracy otumanione umysły i starać się natychmiast określić pozycje swoich i wroga, koordynować atak tak precyzyjnie, aby część formacji przeskoczyła Vikinga, a część wyszła ze skoku przed nim, wychodzić w realną przestrzeń ze wszystkich stron naraz, startując z tego samego punktu…

Mieli jedną przewagę nad lśniącymi, nowymi statkami Unii, nad tym doskonałym sprzętem, nad nie poznaczonymi bliznami, młodymi załogami o teoretycznym wyszkoleniu, znającymi odpowiedź na każde pytanie. Flota miała doświadczenie, potrafiła przemieszczać swe połatane statki z precyzją, której nie dorównywał jeszcze świetny sprzęt Unii i działać z nerwem, który konserwatyzm i przywiązanie do podręczników właściwe Unii zabijały w jej kapitanach.

Mogli w tego rodzaju akcji stracić nosiciel, może nawet więcej niż jeden, jeśli wyjdą zbyt blisko siebie i zniszczą się nawzajem. Wiele przemawiało za tym, że do tego dojdzie. Wierzyli jednak w szczęście Maziana, które nie dopuści do podobnego wypadku. Ich przewaga wynikała też stąd, że robili coś, na co nie poważyłby się nikt przy zdrowych zmysłach i że kierowała nimi desperacja.

Schematy pojawiały się jeden po drugim. Dyskutowali, chociaż większość słuchała i zgadzała się na wszystko, bo niewiele było punktów, przeciwko którym chcieliby wysuwać obiekcje. Zjedli wspólny posiłek, wrócili do sali odpraw przeprowadzili ostatnią rundę dyskusji.

— Jeden dzień na odpoczynek — zarządził Mazian. — Ruszamy o świcie dnia przestępnego, pojutrze. Wprowadzić to do komputerów; przeprowadzić kontrolę i kontrolę wtórną.

Skinęli głowami i rozeszli się, każdy na swój statek i temu rozstaniu też towarzyszyło szczególne uczucie… że kiedy spotkają się następnym razem, będzie ich mniej.

— Do zobaczenia w piekle — mruknął Chenel, a Porey uśmiechnął się.

Dzień na załadowanie tego wszystkiego do komputera… a czas akcji zbliżał się.



5


STACJA CYTEEN: REJON ZAMKNIĘTY:


14/9/52

Ayres obudził się nie wiedząc, co wyrwało go ze snu w ciszy ich apartamentów. To chyba Marsh… znowu przeżywali godziny niepewności, kiedy nie wrócił razem z nimi z zajęć rekreacyjnych. Ayres żył ostatnio w nieustannym napięciu. Zdawał sobie sprawę, że od jakiegoś czasu nie opuszcza go nawet we śnie, bo po przebudzeniu bolały go plecy, a dłonie miał zaciśnięte w pięści. Leżał teraz nieruchomo, a na twarz występowały mu kropelki potu.

Wojna nerwów trwała nadal. Azov dostał, co chciał, czyli komunikat wzywający Maziana do zaprzestania działań wojennych. Uzgadniali teraz treść kilku punktów dodatkowego porozumienia dotyczących przyszłości Pell, którą Jacoby chciał oddać w ręce Unii. Zapewniono im, co prawda, czas na rekreację, ale przetrzymywano ich za to na konferencjach, dręczono tymi samymi co dawniej metodami. Wyglądało na to, że protest, jaki złożył na ręce Azova, tylko pogorszył sytuację, bo przez ostatnie pięć dni Azov był nieosiągalny… wyjechał, utrzymywali urzędnicy niższego szczebla, a trudności, jakie im stwarzano, pachniały teraz zwłoką złośliwą.

Ktoś na zewnątrz był na nogach. Słychać było ciche stąpanie. Drzwi rozsunęły się bez pukania. Na ich tle zamajaczyła sylwetka Dias.

— Segust — szepnęła. — Chodź. Musisz tu przyjść. To Marsh.

Wstał, sięgnął po szlafrok i wyszedł za Dias. Z drzwi obok wychodził zaspany Karl Bela zajmujący sąsiedni pokój. Pokój Marsha znajdował się po przeciwległej stronie patio i sąsiadował z pokojem Dias. Drzwi do niego były otwarte.

Marsh wisiał obracając się powoli na swoim pasku zadzierzgniętym w pętlę wokół szyi i zaczepionym o hak mocujący przenośną lampę. Twarz miał straszną. Ayres zamarł, ale po chwili otrząsnął się z szoku, przyciągnł przesuwane po szynach krzesło i wspiął się na nie, żeby zdjąć ciało. Nie mieli noża, niczego, czym można by przeciąć pasek. Pętla wrzynała się w gardło Marsha i Ayres nie mógł jej rozluźnić przytrzymując jednocześnie trupa. Bela i Dias usiłowali mu pomagać przytrzymując kolana, ale nic nie wskórali.

— Musimy wezwać służbę bezpieczeństwa — powiedziała Dias.

Ayres zlazł z krzesła i patrzył na nich dysząc ciężko.

— Mogłam go powstrzymać — wyszeptała Dias. — Nie spałam. Słyszałam, jak ktoś się tu kręci i hałasuje. Potem były jakieś dziwne odgłosy. Kiedy wszystko tak nagle i na tak długo ucichło, zdecydowałam się wstać i sprawdzić.

Ayres potrząsnął głową, popatrzył na Belę, wyszedł sztywno do patio, zbliżył się do pulpitu komunikatora zainstalowanego przy drzwiach i wdusił przycisk wzywający służbę bezpieczeństwa.

— Jeden z moich ludzi nie żyje — powiedział do mikrofonu. — Przyślijcie tu dyżurnego oficera.

— Wezwanie zostanie przekazane — nadeszła odpowiedź. Służba bezpieczeństwa jest w terenie.

Komunikator zamilkł ograniczając się jak zwykle do przekazania suchej informacji.

Ayres usiadł, skrył twarz w dłoniach i starał się nie myśleć o upiornym trupie Marsha obracającym się powoli w pokoju obok. Musiało do tego dojść; bardziej obawiał się, że Marsh załamie się w łapach swych oprawców. Był, na swój sposób, odważnym człowiekiem, nie dał się złamać. Ayres starał się nie dopuszczać do siebie myśli, że mogło być inaczej.

A może to poczucie winy? Mógł się zdecydować na samobójstwo dręczony wyrzutami sumienia.

Dias i Bela usiedli w pobliżu i czekali razem z nim. Twarze mieli szare i posępne, włosy w nieładzie po wstaniu z łóżka. Próbował przyczesać swoje włosy palcami.

Oczy Marsha. Nie chciał o nich myśleć.

Czekanie przedłużało się.

— Co ich zatrzymuje? — mruknął Bela i Ayres, który przyszedł już trochę do siebie, rzucił mu ostre spojrzenie, reprymendę za okazanie ludzkich uczuć. To była zadawniona wojna, toczona nawet pod tą postacią, zwłaszcza pod tą postacią.

— Może powinniśmy wrócić do łóżek — zaproponowała Dias.

W innym czasie, w innym miejscu, byłaby to propozycja szalona. Tutaj wydawała się całkiem rozsądna. Potrzebowali wypoczynku. Czyniono systematyczne wysiłki, aby ich go pozbawić. Niewiele brakuje, aby wszyscy skończyli jak Marsh.

— Prawdopodobnie się spóźnią — zgodził się głośno. — My też możemy.

Spokojnie, jakby była to najnormalniejsza rzecz na świecie, rozeszli się do swoich pokojów. Ayres zdjął szlafrok i powiesił go na krześle stojącym przy łóżku, stwierdzając w duchu po raz nie wiadomo który, że jest dumny ze swych towarzyszy, którzy tak dzielnie się trzymają i że nienawidzi — nienawidzi Unii. Nie przybył tu po to, żeby nienawidzić, ale żeby osiągnąć swój cel. Marsh był już przynajmniej wolny. Ciekaw był, co robi Unia ze swoimi zmarłymi. Może przerabia ich na nawóz. W takim społeczeństwie byłoby to normalne. Ekonomiczne. Biedny Marsh.

Było więcej niż pewne, że Unia postąpi perwersyjnie. Zanim ułożył się wygodnie w łóżku, zredukował pracę swego umysłu do poziomu wykluczającego trzeźwe myślenie i zamknął oczy, żeby zasnąć, otworzyły się z poświstem drzwi zewnętrzne i na patio rozległ się tupot obutych nóg. Bezceremonialnie rozsunięto drzwi jego pokoju i na tle jasnego prostokąta stanęły sylwetki uzbrojonych żołnierzy.

Z wystudiowanym spokojem wstał z posłania.

— Ubierać się — rzucił jeden z żołnierzy.

Zastosował się do rozkazu. Z tymi manekinami nie było dyskusji.

— Ayres — warknął żołnierz wskazując na niego lufą karabinu. Zabrano ich do jednego z biur, jego, Belę i Dias, gdzie kazano im usiąść na twardych ławkach i czekać co najmniej godzinę na jakiegoś wyższego urzędnika, który miał ich przyjąć. Służba bezpieczeństwa potrzebowała chyba czasu na dokładną rewizję w ich mieszkaniu. — Ayres — powtórzył żołnierz, tym razem ostro, dając mu znak, że ma wstać i pójść za nim.

Usłuchał zostawiając Dias i Belę trochę przestraszonych rozdzieleniem. Będą ich maglować, pomyślał, może nawet oskarżą o zamordowanie Marsha.

To tylko następny sposób na złamanie ich oporu. Być może on ma teraz zająć miejsce Marsha; to jego oddzielono od pozostałych.

Wyprowadzono go z biura i na korytarzu zewnętrznym otoczony został przez oddział żołnierzy. Ruszyli szybko, oddalając się coraz bardziej od biur, od wszystkich zwykłych miejsc, zjechali windą na dół i przemaszerowali przez kolejny hall. Nie protestował. Gdyby powiedział, że dalej nie pójdzie, ponieśliby go; z ludźmi o takiej mentalności nie ma dyskusji, a on był za stary, żeby pozwolić się wlec korytarzem.

To były doki… doki zapchane wojskiem; oddział za oddziałem uzbrojonych żołnierzy; trwał załadunek na statki. „Nie”, sprzeciwił się zapominając o wszystkich swoich zasadach, ale lufa karabinu uderzyła go w plecy i popchnęła dalej, przez obskurny, zbity ze zwykłych desek pomost aż do rampy i rękawa przejściowego łączącego jakiś statek z dokiem. Znalazł się w środku; przynajmniej powietrze było tu chłodniejsze niż w dokach.

Przeszli przez trzy korytarze, minęli windę, kilkoro drzwi. Ostatnie były otwarte i oświetlone; wepchnęli go do pomieszczenia umeblowanego pokładowymi sprzętami ze stali i plastiku 0 obłych kształtach, krzesłami dziwacznej konstrukcji, ławami przymocowanymi na stałe do podłogi. Pokłady wykazywały krzywiznę wyraźniejszą niż na stacji, wszystko tu było stłoczone i poustawiane pod nienaturalnymi kątami. Potknął się nie przyzwyczajony do takiego zagracenia i spojrzał zdziwiony na mężczyznę siedzącego za stołem.

Dayin Jacoby wstał z fotela, żeby się z nim przywitać.

— Co tu się dzieje? — spytał Jacoby’ego.

— Doprawdy nie wiem — odparł Jacoby i chyba nie kłamał. — Ściągnięto mnie z łóżka dzisiaj w nocy i sprowadzono na pokład. Czekam tu już pół godziny.

— Kto tu dowodzi? — zwrócił się Ayres do manekinów. Powiadomcie go, że chcę z nim rozmawiać.

Nawet się nie poruszyli; stali tylko trzymając karabiny wciąż na tej samej, regulaminowej wysokości. Ayres usiadł powoli, idąc w ślady Jacoby’ego. Był przerażony. Być może Jacoby też. Uciekł w swój stary nawyk milczenia nie widząc żadnych tematów do rozmowy ze zdrajcą. Jakakolwiek kulturalna konwersacja nie była możliwa.

Statek drgnął; zgrzyt rozszedł się echem po kadłubie i korytarzach wytrącając ich z ponurej zadumy. Żołnierze sięgnęli do uchwytów pod wpływem przyprawiającego o mdłości momentu startu. Uwolnieni od grawitacji stacji mieli jeszcze chwilę na wytworzenie własnej przez włączające się systemy statku. Ubrania pełzały nieprzyjemnie, żołądki protestowały; wiedzieli, że zaraz doznają uczucia spadania i że wrażenie to, kiedy już nadejdzie, będzie ustępowało powoli.

— Wystartowaliśmy — mruknął Jacoby. — A więc jednak.

Ayres nic nie odpowiedział myśląc z przerażeniem o Beli i Dias, którzy pozostali na stacji. Pozostali.

W drzwiach pojawił się ubrany na czarno oficer, a za nim jeszcze jeden.

Azov.

— Odmaszerować — rozkazał Azov manekinom i ci bez słowa, opuścili kabinę. Ayres i Jacoby jednocześnie wstali z miejsc.

— Co tu się dzieje? — spytał Ayres wprost. — Co to wszystko znaczy?

— Obywatelu Ayres — powiedział Azov — jesteśmy w trakcie wykonywania manewru obronnego.

— A moi towarzysze… co z nimi?

— Przebywają w najbezpieczniejszym miejscu z możliwych, panie Ayres. Dostarczył nam pan komunikat, o który prosiliśmy; może się okazać przydatny i dlatego jest pan z nami. Kwatery panów sąsiadują ze sobą i znajdują się w głębi tego korytarza. Zechciejcie ich nie opuszczać.

— Co się dzieje? — zapytał ponownie Ayres, ale adiutant wziął go pod ramię i odprowadził do drzwi. Ayres zaparł się w progu chwytając się rękami framugi i spojrzał przez ramię na Azova. — Co się dzieje?

— Przygotowujemy się — odparł Azov — do przekazania pańskiego komunikatu Mazianowi. I wydaje się nam, że dobrze mieć pana pod ręką… na wypadek, gdyby zrodziły się jakieś dodatkowe kwestie. Spodziewamy się ataku. Domyślam się, gdzie nastąpi i że będzie to starcie decydujące. Mazian nie oddaje stacji bez powodu; lecimy, panie Ayres, żeby zająć pozycje w miejscu, które nam narzucił… żeby stawić się na sąd boży. Nie pozostawił nam żadnego wyboru i wie o tym; ale, rzecz oczywista, pozostaje jeszcze nadzieja, że uzna pańskie prawo do odwołania go. Gdyby chciał pan przygotować drugą, jeszcze skuteczniejszą odezwę, udostępnimy panu wszelkie konieczne do tego środki.

— A potem zredagują ją wasi eksperci.

Azov uśmiechnął się z przymusem.

— Chce pan, żeby Flota pozostała nietknięta? Szczerze wątpię, że zdoła pan ją ocalić. Nie sądzę, aby Mazian zastosował się do pańskiej odezwy; ale kiedy stwierdzi, że nie ma już baz, może pan jeszcze mieć do spełnienia humanitarną rolę.

Ayres nic nie odpowiedział. Uznał, że nawet teraz milczenie będzie najlepszym wyjściem. Adiutant schwycił go za ramię i pociągnął korytarzem. Wepchnął go do prostej kabiny z plastikowym umeblowaniem i zaryglował drzwi.

Przez jakiś czas przechadzał się nerwowo po kabinie, parę kroków w tę, parę z powrotem, na ile pozwalały wymiary pomieszczenia. W końcu poddał się, zmęczony i usiadł. Okazał się marnym przywódcą, pomyślał. Dias i Bela byli… właśnie, gdzie byli — na statku czy nadal na stacji, a na jakiej stacji właściwie przebywali, dotąd się nie dowiedział. Wszystko mogło się zdarzyć. Siedział roztrzęsiony zdając sobie nagle sprawę, że przegrali, że żołnierze i statek kierują się na Pell i przeciwko Mazianowi… bo zabrano również Jacoby’ego. Inna — humanitarna rola. W swej głupocie grał tak, aby zachować życie. wrócić do domu. Sytuacja wyglądała coraz mniej i mniej prawdopodobnie. Byli na najlepszej drodze, aby stracić wszystko.

Zawarty został pokój, napisał w prostym oświadczeniu, które pozwolił zarejestrować bez podstawowych kodów. Przedstawiciel rady bezpieczeństwa Segust Ayres, z upoważnienia Kompanii Ziemskiej i rady bezpieczeństwa żąda od Floty natychmiastowego nawiązania kontaktu celem podjęcia rokowań.

To był najgorszy moment na przystępowanie do decydującego starcia. Ziemia potrzebowała Maziana tam, gdzie się aktualnie znajdował, ze wszystkimi statkami, prowadzącego wojnę podjazdową przeciwko Unii, nękającego ją, utrudniającego Unii wyciąganie macek ku Ziemi.

Mazian oszalał… rzucać kilka statków, jakimi dysponował, przeciwko ogromnemu potencjałowi Unii, angażować się w bitwę na ogromną skalę i przegrać. Gdyby Flotę zniszczono, Ziemia zostałaby nagle pozbawiona czasu, który przybył tutaj zyskać. Nie byłoby Maziana, nie byłoby Pell i wszystko by się rozpadło.

A może odezwa, jaką sformułował, mogła sprowokować jakąś nieprzemyślaną akcję albo wprowadzić zamieszanie w przeprowadzane już manewry, i tym samym jeszcze wydatniej pomniejszyć szanse Maziana na sukces?

Wstał i znowu rozpoczął wędrówkę po łukowatej podłodze pomieszczenia, które, jak wszystko na to wskazywało, będzie jego ostatnim więzieniem. Pozostaje druga odezwa. Bezczelne żądanie. Jeśli Unia jest tak samo pewna siebie, jak te jej manekiny, tak śmiertelnie przekonana o słuszności swoich celów, to może puścić ten tekst, jeśli tylko będzie spełniał ich wymagania.

Z uwagi na wspólny interes Kompanii i Unii w zawarciu porozumienia o wymianie handlowej, układał sobie w myślach tekst komunikatu oraz na poważne zaawansowanie rozmów na ten temat trzeba przerwać wszelkie działania wojskowe jako gwarancję naszych szczerych intencji w rokowaniach; przerwać ogień i przyjąć zawieszenie broni. Czekać na dalsze instrukcje.

Zdrada… aby zmusić Maziana do wycofania się i przyjęcia roli rozproszonych sił oporu potrzebnych Ziemi na tym etapie. To była jedyna nadzieja.



Księga III



1


NA PODEJŚCIU DO PELL: 4/10/52:


GODZ. 1145

Pell.

Norwegia naśladowała wiernie wszystkie manewry Floty, która właśnie cisnęła synchronicznie całą swą masę w przestrzeń realną. Komunikator i skanery pośpiesznie wkroczyły do akcji szukając pyłka, jakim był gigantyczny Tybet, który w tym panicznym odwrocie wszedł w skok przed nimi jako straż przednia.

— Jest potwierdzenie — nadał komunikator z uspokajającą szybkością na mostek dowodzenia. Tybet znajdował się tam, gdzie powinien, nietknięty; zwiadowca nie ucierpiał od żadnej wrogiej działalności. Po układzie kręciło się kilka statków, normalka; szybko wyparowywała wiązanka pogróżek z jakiejś samozwańczej jednostki milicyjnej. Tybet tak nastraszył jeden ze statków kupieckich, że ten wszedł w panice w skok i to była zła wiadomość. Nie potrzebowali plotkarzy gnających w te pędy na stronę Unii; ale w tej chwili było to raczej ostatnie miejsce, w jakim chciał się znaleźć ten kupiec.

W chwilę później nadeszło potwierdzenie z Europy, z mostka dowodzenia statku flagowego: znajdowali się w bezpiecznej przestrzeni i nie była przewidywana żadna akcja.

— Odbieram teraz transmisję komunikatora z samej Pell przekazał na jej stanowisko za pulpitem sterowniczym wciąż nasłuchujący Graff. — Sądząc po treści, wszystko w porządku.

Signy sięgnęła do pulpitu i wystukała na klawiaturze komunikat o sytuacji dla kapitanów rajderów. Nie oderwały się od kadłuba Norwegii, przywarte do niego niczym stado pasożytów. Komunikator odbierał bezpośrednie, nadawane w gorączkowym pośpiechu sygnały identyfikacyjne ze statków milicyjnych zbaczających gwałtownie z zaplanowanych kursów, żeby zejść z drogi eskadrze, która wtargnęła w układ niebezpiecznie szybko, a do tego nie w jego płaszczyźnie. Sama Flota zachowywała się bardziej niż nerwowo; sondując przed sobą drogę, gnała całym stadem do ostatniego bezpiecznego obszaru, jaki mieli nadzieję, jeszcze im pozostał.

Statków było teraz dziewięć. Po Libii Chenela pozostały tylko strzępy i para, a Indie pod dowództwem Keu straciły dwa spośród swych czterech rajderów.

Znajdowali się w pełnym odwrocie, uciekali z pogromu przy Vikingu szukając miejsca, w którym mogliby wylizać rany. Wszyscy byli poharatani: za brzechwą Norwegii ciągnęła się chmura metalicznych trzewi, jeśli po wyjściu ze skoku mieli jeszcze w ogóle jakąś brzechwę. Na pokładzie byli zabici — trzech techników, którzy znajdowali się w tej sekcji. Nie mieli czasu wypchnąć ciał w kosmos ani nawet uprzątnąć tego rejonu; uciekali, ratowali statek, Flotę, to co pozostało z potęgi Kompanii. Pulpit Signy wciąż błyskał czerwonymi lampkami. Wysłała rozkaz do służb porządkowych, żeby pozbyli się wszystkich trupów, jakie znajdą.

Tutaj też mogła być zastawiona pułapka — nie było jej, chyba nie było. Patrzyła na migoczące przed nią lampki, na pulpit, a środki farmakologiczne wciąż przytępiały jej zmysły i odbierały czucie w palcach, gdy manipulowała elementami sterowniczymi, żeby wyjść z trybu synchronizacji z komputerem i przejąć od niego kontrolę nad Norwegię. Nawet nie próbowali wdawać się w potyczkę przy Vikingu, zawrócili na pięcie i zrejterowali taka była decyzja Maziana. Nigdy nie kwestionowała jego rozkazów, od lat podziwiała strategiczny geniusz tego człowieka. Stracili statek i on nakazał odwrót, po miesiącach planowania, pb manewrach, które zabrały cztery miesiące i przesiedleniu niezliczonych mas ludzkich.

Odciągnął ich od walki, do której wciąż jeszcze rwały im się mięśnie, od walki, w której mogli zwyciężyć.

Nie miała odwagi spojrzeć w bok, żeby nie napotkać oczu Graffa albo Di, albo spojrzeń innych znajdujących się na mostku; nie miała dla nich żadnego wytłumaczenia. Nie miała go też dla siebie. Mazian miał kolejny pomysł… nie wiadomo jaki. Rozpaczliwie starała się uwierzyć, że istnieje jakaś rozsądna przyczyna odejścia od realizacji planu.

Wycofać się szybko, przemyśleć wszystko. Zmienić plany. Tylko że tym razem odepchnięto ich od wszystkich dróg zaopatrzenia, oddali bez walki wszystkie te stacje, z których czerpali dobra.

Istniała możliwość, że nie wytrzymały nerwy Maziana. Wmawiała sobie, że to nieprawda, ale analizowała w myślach posunięcia, jakie sama by nakazała, co by zrobiła dowodząc Flotą. Co każde z nich mogłoby zrobić lepiej, niż to zostało zrobione. Wszystko szło zgodnie z planem. I Mazian nakazał przerwanie jego realizacji. Ten Mazian, którego tak czcili.

Poczuła w ustach smak krwi. Przegryzła sobie wargę.

— Odbieramy za pośrednictwem Europy instrukcje podchodzenia z Pell — poinformował ją komunikator.

— Graff — powiedziała — przejmij dowodzenie.

Swoją uwagę zarezerwowała dla ekranów i awaryjnego łącza komunikacyjnego, które wsunęła sobie w ucho, bezpośredniego połączenia z Mazianem, kiedy ten w końcu zdecyduje się z niego skorzystać, kiedy zdecyduje się nawiązać kontakt z Flotą, czego dotąd nie uczynił, milcząc od chwili wydania rozkazów odwołujących ich niespodziewanie z pola bitwy, której nie przegrali.

Było to rutynowe podejście, sama rutyna. Odebrała zezwolenie na dokowanie poprzez komunikator Maziana, wystukała na klawiaturze rozkaz dla kapitanów swoich rajderów, rozpraszający myśliwce Norwegii, tak jak strząsały je z siebie inne statki Floty. Tym razem na rajderach znajdowały się załogi dublerskie. Rajdery będą miały oko na statki milicyjne, rozwalą każdy, którego zachowanie wyda im się podejrzane, a potem powrócą, żeby połączyć się z jednostkami macierzystymi, kiedy wielkie nosiciele będą już stały bezpiecznie w dokach, przycumowane do stacji.

Paplanina komunikatom z Pell nie ustawała; powoli, błagała ich stacja, w sąsiedztwie Pell panuje wielki tłok, Mazian milczał.



PELL: DOK NIEBIESKI;


GODZ. 1200

Mazian — sam Mazian, a nie Unia, nie kolejny konwój. Nadciągała cała Flota.

Wieść niosła się korytarzami stacji z szybkością każdego niekontrolowanego kanału, docierała do biur i najmniejszych grupek zebranych w dokach, przedostała się również do Q, bo istniały przecieki na strzeżonych przejściach, i ekrany pokazywały panującą tam sytuację. Nastrój przeszedł gwałtowną zmianę od zwyczajnej paniki, jaka zapanowała, kiedy wszyscy myśleli, że to statki Unii… do paniki innego rodzaju, kiedy okazało się, kto to jest w istocie.

Damon wpatrywał się z uwagą w ekrany i od czasu do czasu odbywał krótką przechadzkę do dyspozytorni doku niebieskiego. Była tu też Elena; siedziała za konsolą komputera z wtyczką w uchu i skoncentrowana, marszcząc czoło, prowadziła z kimś ożywioną rozmowę. Wśród kupców szalała panika; ci zmilitaryzowani byli o krok od wzięcia nóg za pas na dobre, obawiając się wchłonięcia przez Flotę, wcielenia na siłę do służby całych załóg razem z ich statkami. Inni drżeli przed konfiskatami zapasów, broni, sprzętu i personelu. Do nich właśnie trafiały takie obawy i skargi; Damon rozmawiał z niektórymi ze zrozpaczonych kupców, jeśli tylko był w stanie zapewnić im jakąś asekurację. Do obowiązków biura Radcy Prawnego należało przeciwdziałanie takim konfiskatom poprzez wydawanie formalnych zakazów, zaświadczeń i dekretów. Dekrety… przeciw Mazianowi. Kupcy wiedzieli co to warte. Przechadzał się nerwowo tam i z powrotem, w końcu podszedł do komunikatora i włączył drugi kanał, aby nawiązać kontakt ze służbą bezpieczeństwa.

— Dean — zawołał do dyżurnego — wezwij mi zmianę przestępnodniową. Jeśli nie uda się ściągnąć tych z Q, to nie możemy przecież pozostawić doków z frachtowcami na łaskę losu. Poślij tam paru chłopa. Jeśli masz za mało ludzi, przebierz w mundury część personelu nadzorczego. Powszechna mobilizacja; zabezpiecz te doki i zadbaj o to, żeby usunąć stamtąd wszystkich Dołowców.

— Twoje biuro to zatwierdza?

— Zatwierdza. — Po drugiej stronie dawało się wyczuć pewne wahanie; nie było przecież papierów, kontrasygnat z biura głównego. To należało do komendanta stacji; biuro komendanta stacji miało pełne ręce roboty z wyjaśnieniem zaistniałej sytuacji. Jego ojciec wisiał na komunikatorze usiłując powstrzymać Flotę argumentami.

— Przyślij mi podpisane rozporządzenia, kiedy tylko będziesz mógł — powiedział w końcu Dean Gihan. — Poślę ich tam. Damon wydał ciche westchnienie ulgi, rozłączył się i podjął spacer po dyspozytorni. Po chwili zatrzymał się za fotelem Eleny kładąc dłonie na oparciu. Elena odchyliła się do tyłu korzystając z chwilowej ciszy i odwróciła, żeby dotknąć jego dłoni. Kiedy wchodził do pomieszczenia, twarz miała białą. Teraz odzyskała już rumieńce i uspokoiła się. Technicy pracowali bez wytchnienia, przekazując drobniejsze szczegóły rozkazów na dół, do załóg doków, ponaglając centralę stacji, aby ta rozpoczęła wreszcie wyprowadzanie frachtowców ze stanowisk cumowniczych, celem udostępnienia ich Flocie. Jeden wielki bałagan — oprócz frachtowców stojących w doku były też setki statków kupieckich, którym przydzielono stałą orbitę razem ze stacją wokół Podspodzia i dryfująca chmura frachtowców, dla których zabrakło miejsca. W ten chaos pakowało się dziewięć ogromnych statków bojowych wypierając z doków stacjonujące tam już jednostki. Komunikator Maziana bombardował Pell nieprzerwanym potokiem i poleceń, zwlekając do tej pory z poinformowaniem stacji, czego chcą lub gdzie zamierzają dokować, jeśli w ogóle miał zamiar dokować.

Kolej na nas? Nasuwało się im koszmarne przypuszczenie. Ewakuacja. Ciąża nie była stanem, w którym można brać pod uwagę uchodźczą podróż Bóg wie gdzie; na Sol, na Ziemię… Przypomniał mu się Hansford. Pomyślał o Elenie… podróżującej w takich warunkach.

Pomyślał o tym, co — startując — było jeszcze cywilizowanymi ludźmi.

— Może zwyciężyliśmy — mruknął technik.

Zamrugał powiekami uświadamiając sobie, że i taka możliwość wchodzi w grę, ale zaraz ją odrzucił… od dawna zdawali sobie sprawę, że to niemożliwe, że Unia za bardzo się rozrosła, że Flota może dać im kilka lat, jak to czyniła do tej pory, ale w żadnym wypadku nie zwycięstwo. Nosiciele nie przybyłyby nigdy w takiej liczbie, a skoro to uczyniły, bez wątpienia znajdują się w odwrocie.

Rozważył ich szanse, jeśli Pell nie zgodzi się na ewakuację; pomyślał, co czekało któregokolwiek z Konstantinów w rękach Unii. Wojsko nigdy nie pozwoli mu zostać. Położył dłoń na ramieniu Eleny. Serce omal nie wyskoczyło mu z piersi, kiedy pomyślał o rozstaniu, o starcie jej i dziecka. Gdyby doszło do ewakuacji, siłą zaciągnięto by go na pokład; tak przecież postępowano na innych stacjach, żeby wyższy personel nie dostał się w ręce Unii, upychano ludzi na jakimkolwiek statku, jaki był pod ręką. Ojciec… matka… Pell była ich życiem; była samym życiem dla matki — i dla Emilia, i dla Miliko. Czuł wewnętrzny sprzeciw, on stacjoner, stacjoner z dziada pradziada, który nigdy nie prosił o wojnę.

Dla Eleny, dla Pell, w imię wszystkich marzeń, jakie snuli, będzie walczył.

Ale nie wiedział od czego zacząć.



NORWEGIA: GODZ. 1300

Signy miała teraz wszystko na wizji obracający się wokół swej piasty pierścień Stacji Pella, odległy księżyc, jasny klejnot Podspodzia z zawirowaniami chmur. Dawno już wytracili szybkość i podchodzili teraz z koszmarną powolnością w porównaniu do szybkości, jaką niedawno rozwijali, a gładki owal stacji zmieniał się w oczach w chaos kątów i załamań jej powierzchni.

Przy każdym stanowisku cumowniczym po widocznej stronie dokowały, upchane jeden przy drugim, nieruchome frachtowce. Skanery pokazywały nieopisany zamęt, podchodzili więc powoli, bo tyle czasu zajmowało tym nieruchawym statkom zejście im z drogi. Musieli zlecieć się tu wszyscy kupcy, którzy nie wpadli dotąd w łapy Unii; jedni znaleźli miejsce na stacji, inni kręcili się w jej pobliżu, jeszcze inni trzymali się dalej lub pętali w kosmosie tuż za granicami układu. Graff w dalszym ciągu dowodził, niezbyt zachwycony tym nudnym teraz zadaniem, jakie mu przypadło. Panował nie mający precedensu tłok i ruch. Po prostu bałagan. Signy zaniepokoiła się przeanalizowawszy narastający ucisk w dołku. Złość już minęła i niepokoiła ją teraz bezsilność, do której odczuwania nie była przyzwyczajona… żałowała, że ktoś bardzo mądry, w jakimś bardzo odległym momencie nie podjął innych decyzji, które oszczędziłyby im wszystkim tej chwili i tego miejsca, i wyborów, których dokonali.

— Nosiciele Tybet i Biegun Pófnocny pozostają w pewnej odległości od stacji — nadeszło polecenie z Europy. — Wysłać patrole.

Nieodzowne działanie; i przy tym właśnie podejściu Signy pragnęła, żeby owo zadanie przydzielono jej i jej załodze. Czekała ich jednak mniej przyjemna robota. Wolała nie myśleć 0 operacji w rodzaju tej, jaką przeprowadzili na Stacji Russella, gdzie wojskową akcję ewakuowania stacji poprzedziła panika wśród cywilów, oszalałe tłumy w dokach… jej załoga miała tego dosyć. Pomyślała z niechęcią o wysłaniu na stację żołnierzy znajdujących się w takim jak ona nastroju.

Nadszedł kolejny komunikat. Stacja Pell donosiła, od stanowisk cumowniczych odprowadzono sporą grupę frachtowców, aby statki wojenne mogły przycumować jeden obok drugiego i nie były narażone na bezpośrednie sąsiedztwo innych jednostek pozostających w dokach. Wyprowadzone frachtowce miały dołączyć do formacji statków orbitujących wokół stacji i krążyć w kierunku przeciwnym do tego, w jakim oni wchodzili w tę formację. Wtrącił się głos Maziana, głęboki i chrapliwy; po raz kolejny ogłaszał, że jakiekolwiek zakłócenie w formacji statków krążących wokół Pell, próba wejścia w skok ze strony jakiegokolwiek frachtowca z zamiarem opuszczenia układu spowoduje unicestwienie wszystkich tych jednostek bez ostrzeżenia.

Stacja potwierdziła odbiór; nie pozostawało jej nic innego.



PELL: Q; GODZ. 1300

Nic nie działało. W Q nic nawet nie sprawiało wrażenia, że może działać. Vassily Kressich walił i walił w całkowicie martwe klawisze, rąbnął wreszcie pięścią w jednostkę komunikatora, ale i to nie doprowadziło do uzyskania połączenia z centralą komunikatora stacji. Miotał się rozdrażniony po swoim małym mieszkanku. Awarie rozwścieczały go, doprowadzały niemal do łez. Zdarzały się codziennie; woda, wentylatory, komunikator, wideo, zaopatrzenie, niedobory, przypominając mu raz po raz o jego nędznej wegetacji, o upodleniu, o natłoku ciał, o bezmyślnej agresywności ludzi doprowadzanych do szaleństwa przez ścisk i niepewność jutra. On miał przynajmniej mieszkanie. Miał jakiś dobytek; dbał o swoje rzeczy pedantycznie, szorował je często i obsesyjnie. Smród Q przylgnął do niego na dobre, pomimo że mył się starannie, pracowicie szorował podłogę, uszczelniał szafkę przed tym wszechobecnym zapachem. To cuchnął preparat antyseptyczny, mieszanina taniego środka przeciwbiegunkowego i jakichś bliżej nie określonych chemikaliów, którą stacja stosowała do zwalczania chorób, ciasnoty i do utrzymania w równowadze systemów podtrzymania życia.

Przechadzał się przez chwilę nerwowo, potem, pełen nadziei, znowu spróbował skorzystać z komunikatora, ale ten nadal nie działał. Rwetes w korytarzu pod drzwiami; to chyba Nino Coledy ze swoimi chłopcami wkracza do akcji… miał taką nadzieję. Zdarzało się czasem, że nie mógł opuszczać Q, na przykład wtedy, kiedy zamykano przejścia na skutek wybuchu jakichś awantur i nawet jego przepustka radcy nie stanowiła podstawy do czynienia wyjątków. Wiedział, gdzie powinien się teraz znajdować — na zewnątrz, przywracać porządek, kierować Coledym, starać się powstrzymać policję Q przed wybrykami, do których byli zdolni.

I nie mógł wyjść. Na samą myśl o konfrontacji z ciżbą, wrzaskami, nienawiścią i ohydą Q przechodziły go ciarki… znowu krew, kolejne zajścia, które spędzą mu sen z powiek. Śnił mu się Redding. Śnili mu się inni. Śnili mu się ludzie, których znał i którzy zginęli w korytarzach albo zostali wypchnięci w próżnię. Wiedział, że jego tchórzostwo może mieć fatalne następstwa. Walczył z nim, wiedząc do czego prowadzi, wiedząc, że jeśli raz zorientują się, iż nie trzyma z nimi, będzie zgubiony… i pamiętając dni, kiedy trudno było chodzić korytarzami Q, kiedy czuł, że nie starcza mu na to odwagi. Był jednym z nich, niczym nie różnił się od reszty; a mając schronienie wzdragał się przed opuszczeniem go, wzdragał się przed pokonaniem owego krótkiego odcinka, jaki dzielił jego drzwi od posterunku służby bezpieczeństwa.

Zabiją go, Coledy albo jeden z jego rywali do objęcia władzy. Albo ktoś nie mający żadnych motywów. Pewnego dnia w szaleństwie wywołanym jakąś pogłoską puszczoną po Q zabiją go, zrobi to ktoś, komu odrzucono wniosek o przeniesienie, ktoś, kto nienawidzi i upatrzy go sobie za symbol władzy. Żołądek podchodził mu do gardła, ilekroć otwierał drzwi swego mieszkania. Na zewnątrz czekały nie rozwiązane kwestie, a on nie miał recepty; czekały tam żądania, których on nie mógł zaspokoić; oczy, w które nie potrafił spojrzeć. Gdyby dzisiaj wyszedł, i tak musiałby tu wrócić, jeśli bałagan by się pogorszył; nigdy nie pozwalano mu opuszczać Q na dłużej niż na jedną zmianę. Próbował, badał kredyt zaufania, jakim go obdarzali, wreszcie zebrał się na odwagę i poprosił o papiery, poprosił o zwolnienie z Q w parę dni po ostatnich zamieszkach — poprosił wiedząc, że może to dotrzeć do Coledy’ego; poprosił wiedząc, że może go to kosztować życie. i odmówili mu. Wielka, potężna rada, której był członkiem… nie wysłuchała go. Stanowi, powiedział Angelo Konstantin, zbyt wielką wartość tam, gdzie się znajduje, osobiście dopuścił do widowiska — błagali go, aby pozostał tam, gdzie był. Nie poruszył już tej kwestii w obawie, że przeniknie ona do wiadomości publicznej, a wtedy nie pożyłby już długo.

Był kiedyś dobrym, dzielnym człowiekiem. Przynajmniej uważał się za takiego przed podróżą; przed wojną, kiedy byli jeszcze Jen i Romy. Dwukrotnie w Q zaatakował go tłum, raz pobito go do nieprzytomności. Redding próbował go zabić i nie będzie ostatnim. Był zmęczony i chory, a środek odmładzający na niego nie działał; podejrzewał kiepską jakość tego, co dostawał, podejrzewał, że takie życie w napięciu zabija go. Obserwował, jak jego twarz nabiera nowych zmarszczek; beznadzieja z zapadniętymi policzkami; nie poznawał już w sobie człowieka, którym był jeszcze rok temu. Obsesyjnie bał się o swoje zdrowie, znając jakość opieki medycznej, jaką mieli w Q, gdzie wszystkie medykamenty pochodziły z kradzieży i mogły być sfałszowane, gdzie był zdany na hojność Coledy’ego, zarówno jeśli chodzi o wino i przyzwoitą żywność, jak i o leki. Nie wspominał już domu, już nie tęsknił, nie myślał już o przyszłości. Istniał tylko dzień dzisiejszy tak samo straszny, jak wczorajszy; i jeśli pozostało mu jeszcze jakieś pragnienie, to tylko to, żeby nie było gorzej.

Ponownie spróbował uzyskać połączenie poprzez komunikator i tym razem nie zapaliła się nawet czerwona lampka. Wandale demolowali wyposażenie Q z takim zapamiętaniem, że ich własne brygady remontowe nie nadążały z naprawami… ich własne brygady remontowe. Ściągnięcie tutaj monterów z Pell trwało parę dni i przez ten czas niektóre urządzenia pozostawały zepsute. Nawiedzały go koszmary o takim właśnie końcu dla nich wszystkich — sabotaż niszczący coś niezbędnego do życia, dokonany przez jakiegoś maniaka, któremu nie wystarcza popełnienie samobójstwa i unicestwia wraz z sobą całą sekcję.

Ktoś mógł się na to zdecydować.

Ktoś przechodzący załamanie.

Albo ot, tak sobie.

Przechadzał się po pokoju tam i z powrotem coraz to szybciej i szybciej, ściskając rękami żołądek, który bolał go bez przerwy, kiedy był zdenerwowany. Ból wzmagał się wypierając inne lęki.

Zapanował wreszcie nad nerwami i założył kurtkę; w odróżnieniu od większości mieszkańców Q, nie miał broni, bo musiał często przechodzić przez bramkę kontrolną. Kładąc dłoń na zwalniaczu drzwi myślał, że zwymiotuje, wziął się jednak w garść i wyszedł na mroczny korytarz o pomazanych ścianach. Zamknął za sobą drzwi. Nie ograbiono go jeszcze, ale spodziewał się, że wkrótce to nastąpi, pomimo ochrony, jaką zapewniał mu Coledy; okradano każdego. Najbezpieczniej niewiele posiadać, nie było zaś dla nikogo tajemnicą, że on posiadał dużo. Jeśli był bezpieczny, to tylko dlatego, że to co posiadał, należało do Coledy’ego w oczach jego ludzi, że on sam, według nich, do niego należał… jeśli tylko nie dotarło do ich uszu, że prosił o przeniesienie.

Korytarzem, obok strażników… ludzi Coledy’ego. Wszedł do doku i znalazł się wśród tłumu cuchnącego potem, nie zmienianymi ubraniami i antyseptycznymi sprayami. Ludzie poznawali go i szarpali za ubranie brudnymi łapskami, pytając o najświeższe wiadomości o wypadkach rozgrywających się na stacji głównej.

— Nic nie wiem, nic jeszcze nie wiem; komunikator w mojej kwaterze nie działa. Idę się właśnie dowiedzieć. Tak, zapytam. Zapytam, proszę pana — powtarzał w kółko, wyrywając się jednej parze przytrzymujących go rąk po to, aby zaraz chwyciła go druga, przeciskając się od jednego pytającego do następnego, napotykając co chwila dzikie oczy ludzi znajdujących się pod wpływem narkotyków. Nie biegł; bieg był paniką, panika była tłumami, tłumy były śmiercią; a przed nim znajdowały się drzwi sekcji, zwiastun bezpieczeństwa, miejsce, poza które Q nie mogło sięgnąć, dokąd nie mógł przejść nikt nie posiadający cennej przepustki, którą on miał przy sobie.

— To Mazian — rozchodziła się po dokach Q pogłoska. Wycofują się — dodawano. — Cała Pell się wycofuje, a nas zostawiają na pastwę losu.

— Radco Kressich. — Czyjaś ręka chwyciła go zdecydowanie za ramię. Pod wpływem szarpnięcia obrócił się gwałtownie o sto osiemdziesiąt stopni. Stał twarzą w twarz z Saxem Chambersem, jednym z ludzi Coledy’ego, czując groźbę w tym uścisku, który miażdżył mu ramię. — Dokąd to, Radco?

— Na tamtą stronę — wykrztusił. Wiedzieli. Żołądek rozbolał go jeszcze bardziej. — W związku z kryzysową sytuacją zwołane zostanie chyba posiedzenie rady. Powiedz Coledy’emu. Lepiej, żebym tam był, bo inaczej trudno przewidzieć, co w naszej sprawie postanowi rada.

Sax nic nie odpowiedział… przez chwilę nic nie zrobił. Zastraszanie było jego specjalnością. Patrzył tylko, ale na tyle długo, żeby Kressich przypomniał sobie, że potrafi nie tylko to. Zwolnił chwyt i Kressich cofnął się.

Tylko nie biec. Nie wolno mu biec. Nie wolno oglądać się za siebie. Nie wolno okazać swego przerażenia. Na zewnątrz sprawiał wrażenie opanowanego, chociaż wnętrzności powiązały mu się w supły.

Przy drzwiach zebrał się tłum ludzi. Przepchnął się przez nich i kazał się cofnąć. Odsunęli się niechętnie, a on za pomocą swej przepustki otworzył przejście od ich strony, przekroczył je szybko i korzystając z karty zamknął drzwi, zanim ktokolwiek zdecydował się skoczyć za nim. Znalazł się na chwilę sam na prowadzącej pod górę rampie, w jasno oświetlonym wąskim korytarzyku, wdychając w płuca zastarzały smród Q. Dygocąc oparł się o ścianę. Żołądek mu ciążył. Po chwili ruszył rampą i dotarłszy na drugą stronę przejścia nacisnął przycisk, który powinien przywołać strażników z posterunku po drugiej stronie granicy Q.

Przycisk działał. Strażnicy otworzyli, wzięli od niego kartę i odnotowali jego obecność na terenie Pell. Przeszedł odkażanie i jeden ze strażników opuścił swój posterunek, żeby mu towarzyszyć — za każdą bytnością Radcy z Q na stacji strażnik przeprowadzał go przez strefę graniczną; dalej mógł już iść sam. Taka była procedura.

Idąc poprawiał na sobie ubranie i usiłował się otrząsnąć z tego smrodu, ze wspomnień i z myśli o Q. Nagle zawyła syrena alarmowa, we wszystkich korytarzach rozmigotały się czerwone lampki, zewsząd zbiegali się funkcjonariusze służby bezpieczeństwa i policji. Po tej stronie też nie było spokoju.



PELL: CENTRALA STACJI,


BIURO CENTRALI KOMUNIKATORA;


GODZ. 1300

Pulpity w centrali komunikatora jarzyły się wszystkimi światełkami, zablokowane rozmowami z każdego rejonu stacji prowadzonymi jednocześnie. Z powodu przeciążenia automat odciął linie publiczne; we wszystkich strefach migotała czerwona lampka sytuacji awaryjnej zabraniająca wykorzystywania komunikatora do rozmów prywatnych.

Nie wszyscy zwrócili uwagę na ten zakaz. Niektóre z korytarzy podglądanych na monitorach były puste, inne zaś pełne podekscytowanych mieszkańców. To co przedstawiały teraz monitory przekazujące obraz z Q, było o wiele gorsze.

— Wezwanie dla służby bezpieczeństwa — rozkazał Jon Lukas nie spuszczając oka z ekranów. — Niebieski trzy.

Szef działu pochylił się nad pulpitem i wydał polecenia dyspozytorowi. Jon przeszedł do pulpitu głównego znajdującego się za stanowiskiem zaganianego szefa komunikatora. Wszystkich członków rady wezwano do objęcia jakichkolwiek stanowisk awaryjnych, do których zdołają dotrzeć i przypilnowania ich pracy bez wtrącania się w szczegóły. On był najbliżej, rzucił wszystko i przedostał tutaj pomimo panującego na zewnątrz chaosu. Hale… wierzył gorąco, że Hale wykonał polecenie, że siedzi teraz w jego mieszkaniu z Jessadem. Obserwował z uwagą zamieszanie ogarniające centrum, przechodząc od pulpitu do pulpitu i przyglądając się bałaganowi to w tym, to w innym korytarzu. Szef komunikatora usiłował od dłuższej chwili uzyskać połączenie z biurem komendanta stacji, ale nawet jemu się to nie udawało; starał się połączyć poprzez linię dowództwa stacji, ale na ekranie migotał wciąż komunikat: KANAŁ ZAJĘTY.

Szef zaklął szpetnie, ale zamilkł słysząc protesty swoich podwładnych; zabiegany człowiek w obliczu kryzysowej sytuacji.

— O co chodzi? — spytał Jon. Odczekał chwilę, bo szef zignorował jego pytanie zajęty wyjaśnianiem czegoś podwładnemu. — Co pan robi?

— Radco Lukas — powiedział szef piskliwym głosem mamy pełne ręce roboty. Nie mam czasu.

— Nie może pan uzyskać połączenia?

— Nie, sir. Nie mogę. Kanał zapchany rozmowami z dowództwa. Pan wybaczy.

— Trzeba sposobem — powiedział Jon, kiedy szef chciał się już odwrócić do swojego pulpitu i widząc, że mężczyzna patrzy na niego zaskoczony, dodał: — Niech mi pan da kanał transmisji ogólnostacyjnej.

— Do tego potrzebuję upoważnienia — wydusił z siebie szef komunikatora. Za jego plecami zaczęły migotać czerwone lampki i ich liczba rosła. — Nie mogę tego zrobić bez upoważnienia, radco. Musi je wydać komendant stacji.

— Rób pan, co mówię!

Mężczyzna zawahał się, rozejrzał dookoła, jak gdyby szukał rady skądinąd. Jon chwycił go za ramię i odwrócił twarzą do zablokowanego pulpitu, na którym rosła w zastraszającym tempie liczba migoczących czerwonych lampek.

— Szybciej — huknął rozkazującym tonem.

Szef sięgnął do przycisku kanału wewnętrznego i włączył mikrofon.

— Ogólna priorytetowa do numeru jeden — rzucił do mikrofonu i w jednej chwili uzyskał potwierdzenie. — Transmisja priorytetowa poprzez sieć vid i komunikator. — Rozjarzył się ekran główny centrali komunikatora, kamera podjęła pracę.

Jon wziął głęboki oddech i schylił się, by objęło go pole widzenia. Obraz szedł na całą stację, docierał wszędzie, nie tylko do jego mieszkania, do człowieka nazwiskiem Jessad.

— Mówi Radca Jon Lukas — przemówił do całej Pell, wdzierając się do każdego kanału, czy to służbowego, czy publicznego, od stanowisk zajętych naprowadzaniem nadlatujących statków do baraków Q, do najmniejszych i największych mieszkań stacji. — Wygłoszę oświadczenie natury ogólnej. Mamy potwierdzenie, że grupa statków, która znajduje się aktualnie w naszym sąsiedztwie, to Flota Maziana przeprowadzająca właśnie normalne manewry związane z dokowaniem. Stacja jest bezpieczna, ale stan wyjątkowy obowiązuje nadal aż do odwołania. Praca w centrali komunikatora i na wszystkich innych stanowiskach przebiegała będzie sprawniej, jeśli każdy obywatel powstrzyma się od korzystania z komunikatora, jeśli nie jest to absolutnie konieczne. Wszystkie punkty stacji są bezpieczne i nigdzie nie mamy do czynienia z uszkodzeniami ani ze stanem krytycznym. Od tej chwili prowadzona jest rejestracja wszelkich połączeń i przypadki niepodporządkowania się temu oficjalnemu zarządzeniu zostaną odnotowane. Do wszystkich brygad roboczych złożonych z Dołowców: zameldować się natychmiast w sekcjach zakwaterowania i czekać na przybycie osoby, która obejmie nad wami dowództwo. Nie zbliżać się do doków. Wszyscy inni robotnicy kontynuują przydzielone im zadania. Jeśli natkniecie się na problemy, których nie potraficie rozwiązać bez pomocy centrali, połączcie się z nią. Jak dotąd, mamy tylko kontakt operacyjny; gdy tylko uzyskamy jakieś bliższe informacje, ogłosimy je publicznie. Proszę pozostać przy odbiornikach; to będzie najszybsze i najrzetelniejsze źródło informacji.

Wyprostował się odchylając z pola widzenia kamery. Lampki ostrzegawcze na konsoli kamery zgasły. Rozejrzał się dokoła i stwierdził, że bałagan na pulpitach znacznie się zmniejszył, bo w tej chwili cała stacja zajęta była czym innym. Niektóre rozmowy zostały podjęte od razu, były to prawdopodobnie te konieczne i pilne; większość została przerwana. Wciągnął w płuca haust powietrza, zastanawiając się jedną częścią swego umysłu, co też mogło się dziać w jego mieszkaniu, albo jeszcze gorzej, poza nim — żywiąc nadzieję, że Jessad nadal tam przebywa i lękając się, że odkryto tam jego obecność. Mazian. Wojsko na stacji; to mogło zapoczątkować kontrolę rejestrów, zadawanie bardziej dociekliwych pytań. A jeśli wyjdzie na jaw, że udziela schronienia Jessadowi…

— Sir. — To był szef komunikatom. Jarzył się trzeci ekran od lewej. Angelo Konstantin, wściekły i czerwony na twarzy. Jon nacisnął przycisk przyjęcia połączenia.

— Przestrzegaj procedur — syknął Angelo i wyłączył się. Ekran pociemniał, a Jon wstał zaciskając pięści i usiłując dociec, czy przyczyną było to, że zaskoczył Angela bez gotowej odpowiedzi, czy to, że Angelo był zajęty.

Niech już do tego dojdzie, pomyślał w przypływie nienawiści, czując silne pulsowanie krwi w żyłach. Niech Mazian ewakuuje wszystkich, którzy będą tego chcieli. Potem przyjdzie tu Unia… będzie potrzebowała takich, którzy znają stację. Do porozumienia można zawsze dojść; torowała mu drogę jego współpraca z Jessadem. Teraz nie czas dla bojaźliwych. Wdepnął w to i nie było już odwrotu.

Ten pierwszy krok… pokazać się, wygłosić uspokajające oświadczenie; niech Jessad zobaczy go w takiej roli. Dać się poznać, niech jego twarz stanie się znana na całej stacji. To była przewaga, jaką zawsze mieli nad nim Konstantinowie, monopol na pokazywanie się publicznie, przystojne twarze. Angelo wyglądał na żywotnego patriarchę; on nie. Jemu brak było tej ogłady, nawyku wynikającego z trwania przez całe życie u steru. Ale zdolności miał; i kiedy w miarę wychodzenia z szoku, jakiego doznał na widok zamętu panującego tam na zewnątrz, jego serce zaczęło się uspokajać, dostrzegł w tym zamęcie korzyść dla siebie; w każdym razie cały obecny bałagan działał na szkodę Konstantinów.

Tylko ten Jessad… przypomniał sobie Marinera, który przestał istnieć, kiedy w pobliżu pojawił się w pełnej sile Mazian. Teraz ratowało ich tylko jedno… to, że Jessad, nie rozpostarłszy jeszcze własnej sieci, musiał polegać na nim i na Hale’u jak na swych rękach i nogach; a w tej konkretnie chwili Jessad był elegancko unieszkodliwiony i chcąc nie chcąc musiał mu ufać, bo nie śmiał wyjść na korytarz bez papierów — nie waży się tego uczynić zwłaszcza teraz, kiedy nadciąga Mazian.

Odetchnął głęboko; rozpierało go poczucie władzy, którą aktualnie dysponował. Znajdował się na najlepszej pozycji wyjściowej, jaką można sobie było wymarzyć. Jessad może stanowić asekurację… a jeśli nie, to cóż znaczy jeszcze jedno ciało wypchnięte w próżnię, jeszcze jeden trup bez dokumentów, jak czasami kończą ci z Q? Nigdy jeszcze nie zabijał, ale od chwili, gdy pogodził się z obecnością Jessada, miał świadomość, że taka ewentualność zawsze istnieje.



2


NORWEGIA: GODZ. 1400


Cumowanie tylu statków nie mogło przebiegać szybko: najpierw Pacyfik, po nim Afryka; Atlantyk; Indie. teraz nadeszło pozwolenie dla Norwegii i Signy, obejmująca wzrokiem ze swego centralnego stanowiska cały mostek, przekazała ten rozkaz Graffowi zasiadającemu za pulpitem sterowniczym. Norwegia, zniecierpliwiona długim oczekiwaniem na swoją kolej, skwapliwie przystąpiła do operacji cumowania; kiedy ruszała Australia, oni otwierali już dokerom z Pell luki, do których ci mocowali rękawy zejściowe; gdy do doku, lekceważąc wyniośle pomoc oferowaną przez pchacze stacji, wślizgiwał się supernosiciel Europa, kończyli właśnie czynności związane z zabezpieczeniem statku na dłuższy postój.

— Nie wygląda, żeby mieli tutaj kłopoty — oznajmił Graff. — Informują, że po stronie doków spokój. Aż gęsto tam od służby bezpieczeństwa komendanta stacji. Ani śladu spanikowanych cywilów. Uporali się.

Była to pewna pociecha. Signy odprężyła się trochę; budziła się w niej iskierka nadziei, że zwycięży rozsądek, przynajmniej na czas porządkowania przez Flotę swoich spraw.

— Komunikat — poinformował komunikator. — Ogólne pozdrowienie dla Floty w doku od komendanta stacji; witamy na pokładzie. Czy możecie jak najszybciej stawić się przed radą stacji?

— Europa odpowie — mruknęła i po chwili oficer łącznikowy Europy uczynił to, prosząc o trochę zwłoki.

— Do wszystkich kapitanów — usłyszała w końcu w kanale awaryjnym, którego nasłuch prowadziła od dobrych kilku godzin. Był to niski głos samego Maziana. — Prywatna konferencja w sali odpraw. Natychmiast. Zdajcie dowodzenie swoim oficerom i proszę do mnie.

— Graff. — Zerwała się z fotela. — Zastąp mnie. Di, daj mi dziesięciu ludzi eskorty, ale już.

Komunikator przekazywał dalsze polecenia z Europy dotyczące wysłania z każdego statku na dok pięćdziesięciu ludzi w pełnym rynsztunku bojowym; tymczasowego przekazania dowództwa nad Flotą drugiemu oficerowi Australii, Janowi Meyisowi; zgłoszenia się rajderów statków stojących w doku do wieży kontrolnej stacji po instrukcje podchodzenia, w celu ponownego podczepienia do jednostek macierzystych. Radzenie sobie z tymi szczegółami spadło teraz na głowę Graffa. Mazian miał im coś do powiedzenia, garść tak długo oczekiwanych wyjaśnień.

Wpadła do swojej kabiny tylko po to, aby wsunąć do kieszeni pistolet i pognała do windy; w korytarzu zejściowym natknęła się na biegnących żołnierzy, których Graff wysłał na doki… w rynsztunku bojowym byli od chwili rozpoczęcia podchodzenia do stacji, rzucili się więc do śluzy, zanim echo głosu Graffa ucichło w korytarzach Norwegii. Był z nimi Di; od biegnących oddzieliła się jej eskorta i dołączyła do niej.

Cały dok należał teraz do nich. Wysypali się nań w tym samym momencie co żołnierze z innych statków i służba bezpieczeństwa stacji cofnęła się zdezorientowana przed zdecydowanym naporem uzbrojonych żołnierzy precyzyjnie rozstawiających się wedle ustalonego z góry perymetru. Wystraszeni robotnicy dokowi biegali od jednego stanowiska do drugiego, nie bardzo wiedząc, gdzie są potrzebni. „Do roboty!” wrzasnął Di Janz. „Dawać tu te węże!” I od razu rozjaśniło im się w głowach… stanowili niewielkie zagrożenie, bo stali za blisko i w porównaniu z żołnierzami byli bezbronni. Wzrok Signy przesuwał się po uzbrojonych strażnikach służby bezpieczeństwa stojących za liniami, starając się przeniknąć ich nastawienie, i po pozostających w cieniu plątaninach lin i suwnicach, gdzie mógł się czaić snajper. Otaczał ją oddział własny pod dowództwem Bihana. Dała znak żołnierzom żeby szli za nią i ruszyła szybkim krokiem wzdłuż rzędu stanowisk cumowniczych, gdzie splątany las rękawów zejściowych, suwnic i ramp ciągnął się w dal, jak okiem sięgnąć po wznoszącej się krzywiźnie doku, niczym lustrzane odbicia zasłaniane tylko co jakiś czas przez gródź sekcji i górny horyzont… tam dalej dokowali kupcy. Żołnierze zasłaniali ją własnymi ciałami przez całą drogę z Norwegii na Europę. Szła za Tomem Edgerem z Australii i jego eskortą. Inni kapitanowie śpieszyli co sił w nogach za nią.

Zrównała się z Edgerem na rampie prowadzącej do śluzy Europy i wkroczyli w nią razem. Keu z Indii dogonił ich, kiedy przeszli przez żebrowany tunel i dotarli do windy, a Porey z Afryki niemal deptał Keu po piętach. Nie odzywali się do siebie, każde z nich szło w milczeniu, chociaż być może myśleli o tym samym i byli tak samo gniewni. Żadnych spekulacji. Wzięli ze sobą tylko po dwóch ludzi z towarzyszących im żołnierzy, wtłoczyli się do kabiny windy i w milczeniu wjechali na górę. Z windy przeszli korytarzem głównego poziomu do sali odpraw; kroki w tych korytarzach, szerszych niż na Norwegii, odbijały się głuchym echem. Było tu pusto: tylko kilku żołnierzy z Europy prężyło się na warcie.

W sali odpraw też nie było nikogo, ani śladu Maziana, tylko jasne lampy płonące w pomieszczeniu świadczyły o tym, że spodziewano się ich przy ustawionym tu okrągłym stole. „Zaczekajcie na zewnątrz”, odprawiła swoją eskortę Signy, tak jak uczynili to pozostali. Zajęli miejsca przestrzegając starszeństwa, pierwszy usiadł Tom Edger, obok niego ona, trzy następne fotele pozostały na razie puste, potem swoje zajęli Keu i Porey. Przybył Sung z Pacyfiku, jego był fotel dziewiąty z kolei. Wszedł Kreshov z Atlantyku i usiadł w fotelu numer cztery, po prawej ręce Signy.

— Gdzie on jest? — przerwał w końcu milczenie Kreshov tracący już cierpliwość.

Signy wzruszyła ramionami i położyła splecione dłonie na stole, patrząc na siedzącego naprzeciwko Sunga, ale nie widząc go. Najpierw pośpiech… a teraz czekanie. Odciągnięci z pola walki, utrzymywani długo w niepewności… i teraz znowu zmuszeni do czekania, zanim poznają przyczyny. Skupiła wzrok na twarzy Sunga, na tej klasycznej wiekowej masce nigdy nie zdradzającej zniecierpliwienia, ale płonące w niej oczy były ciemne. Nerwy, pomyślała. Byli wyczerpani, zostali wyrwani z bitwy, przeszli skok, a teraz… To nie czas na gruntowne lub daleko idące sądy.

Wreszcie zjawił się Mazian przeszedł cicho za ich plecami i zajął swe miejsce u szczytu stołu. Oczy miał spuszczone, twarz wymizerowaną, tak jak wszyscy. Klęska? pomyślała Signy czując, że żołądek ściska jej się tak, jakby nie mógł czegoś strawić. I wtedy Mazian podniósł głowę, ujrzała nikłe zmarszczki napięcia w kącikach jego ust i już wiedziała, że nie… Wciągnęła w płuca powietrze w przypływie wściekłości. Rozpoznała to napięcie, tę maskę — Conrad Mazian grał, studiował swoje miny tak samo, jak studiował zasadzki i bitwy, grał raz gentlemana, raz gbura. Teraz przyoblekł maskę pokory, to była najfałszywsza ze wszystkich twarzy, skromne ubranie, ani śladu orderowego złomu; włosy, jego siwe od środków odmładzających włosy, były nieskazitelne, wychudła twarz, tragiczne oczy… najbardziej zakłamane były te oczy, fałszywe jak u aktora. Obserwowała tę wystudiowaną ekspresję, zdumiewającą elastyczność mięśni twarzy, która zwiodłaby świętego. Przygotowywał się do manipulowania nimi. Zacisnęła usta.

— Dobrze się czujecie? — spytał. — Wszyscy?

— Dlaczego się wycofaliśmy? — spytała wprost, zaskoczona bezpośrednim kontaktem z tymi oczyma, w których w odpowiedzi zabłysły ogniki rozdrażnienia. — Cóż to za powód, którego nie można było wyjawić przez komunikator? — Nigdy nie kwestionowała, nigdy, w całej swojej karierze, nie krytykowała rozkazów Maziana. Uczyniła to teraz i obserwowała, jak wyraz jego twarzy przechodzi metamorfozę od gniewu do czegoś w rodzaju podziwu.

— Dobrze — powiedział. — Dobrze. — Prześlizgnął się wzrokiem po całej sali… znowu kilka foteli stało pustych. Było ich teraz dziewięcioro, z czego dwóch na patrolu. Jego spojrzenie koncentrowało się kolejno na każdym z obecnych. — Muszę was o czymś poinformować — podjął w końcu. — O czymś, z czym przyszło nam się liczyć. — Nacisnął kilka klawiszy na konsoli przed swoim fotelem, włączając identyczne ekrany na wszystkich czterech ścianach.

Signy spojrzała na szkic sytuacyjny, który ostatni raz oglądali przy Punkcie Omikronowym i poczuła niesmak w ustach; obserwowała, jak obszar się powiększa, a znajome gwiazdy kurczą w tej rozleglejszej skali. Terytorium Kompanii nie było tu już zaznaczone; nie należało już do nich; pozostała im tylko Pell. W rozszerzającym się coraz bardziej polu widzenia pojawiły się Gwiazdy Tylne. Sol jeszcze nie, ale o nią tutaj także chodziło. Signy dobrze wiedziała, gdzie by się pojawiła, gdyby szkic dalej się rozszerzał. Zastygł jednak, przestał rosnąć.

— Co to jest? — zapytał Kreshov.

Mazian pozwolił im tylko patrzeć.

Długo.

— Co to jest? — ponowił swoje pytanie Kreshov.

Signy westchnęła, co w panującej ciszy wymagało świadomego wysiłku. Czas jakby stanął, a Mazian pokazywał im w martwej ciszy to, co już pogrzebali w swoich myślach.

Przegrali. Rządzili tam kiedyś i przegrali.

— Z pewnego żyjącego świata — zaczął Mazian niemal szeptem — z pewnego żyjącego świata, skąd bierze się nasz początek, rodzaj ludzki sięgnął tak daleko, jak daleko kiedykolwiek zawędrowaliśmy. Zwróćcie uwagę na jeden wąski wycinek Kosmosu widoczny na tym szkicu, rzucony daleko od tego, co znajduje się w posiadaniu Unii… Gwiazdy Tylne; Pell… i Gwiazdy Tylne. Realne i biorąc pod uwagę personel przeciążający Pell… możliwe do wykonania.

— A więc znowu ucieczka? — spytał Porey.

Na szczęce Maziana drgnął mięsień. Signy uświadomiła sobie, że serce wali jej mocno, a dłonie się pocą. To był prawie rozpad… wszystkiego.

— Posłuchajcie — syknął Mazian; maska opadła mu z twarzy. — Posłuchajcie!

Uderzył w inny przycisk. Zaczął mówić jakiś odległy, zarejestrowany głos. Znała go, znała ten obcy akcent… znała.

— Kapitanie Conradzie Mazian — tymi słowami rozpoczynało się nagranie — mówi drugi sekretarz Segust Ayres z Rady Bezpieczeństwa, kod rozpoznawczy Omar seria trzy, z upoważnienia Rady i Kompanii, przerwać ogień. Przerwać ogień. Prowadzone są negocjacje pokojowe. W dowód naszych szczerych intencji musi pan zawiesić wszelkie działania i czekać na dalsze rozkazy. To polecenie Kompanii. W ramach wspomnianych negocjacji podejmowana jest kwestia zagwarantowania bezpieczeństwa personelowi Kompanii, zarówno cywilnemu, jak i wojskowemu. Powtarzam: kapitanie Conradzie Mazian, mówi drugi sekretarz Segust Ayres…

Głos urwał nagle pod naciśnięciem klawisza. Zapadła cisza. Twarze zebranych zastygły w wyrazie niemej konsternacji.

— Wojna się skończyła — wyszeptał Mazian. — Wojna się skończyła, rozumiecie?

Dreszcz wzburzył krew w żyłach Signy. Wokół nich roztaczał się obraz tego, co stracili, sytuacji, w którą zostali mimowolnie wpędzeni.

— Kompania zdecydowała się wreszcie coś zrobić — powiedział Mazian. — Oddać im… to. — Uniósł rękę, żeby wskazać na ekrany gestem obejmującym cały wszechświat. — Zarejestrowałem tę odezwę przekazaną ze statku flagowego Unii, ten komunikat. Nadano go ze statku flagowego Seba Azova. Rozumiecie? Podany kod jest legalny. Malłory, to ci przedstawiciele Kompanii, którzy szukali transportu… oto co nam zgotowali.

Wstrzymała oddech. Czuła, że uchodzi z niej całe ciepło.

— Gdybym przyjęła ich na pokład…

— Wiesz dobrze, że nie potraciłabyś ich powstrzymać. Przedstawiciele Kompanii nie podejmują decyzji na własną rękę. Nie przeszkodziłabyś temu, rozstrzeliwując ich nawet na miejscu… opóźniłabyś tylko ten moment.

— A to dałoby nam czas na przygotowanie się — odparowała. Patrzyła w wyblakłe oczy Maziana i przypominała sobie każde słowo, jakie zamieniła z Ayresem, każdy ruch, każdą intonację głosu. Nie zatrzymała tego człowieka, pozwoliła mu to zrobić.

— Tak więc udało im się jakoś zorganizować transport powiedział Mazian. — Pozostaje pytanie, jakie porozumienia zawarli przedtem na Pell i na jak wielkie ustępstwa poszli w rozmowach z Unią. Istnieje też możliwość, że ci tak zwani negocjatorzy nie działają z własnej, nieprzymuszonej woli. Poddani wymazaniu umysłu podpisaliby i powiedzieli wszystko, czego Unia by od nich zażądała, bo znają kody sygnałowe Kompanii… i nie wiadomo, co jeszcze z nich wyciągnięto, nie wiadomo, jakie kody, jakie informacje ujawnili, na jakie poszli kompromisy, ile zdradzili tajemnic; naszych kodów wewnętrznych nie mogli im przekazać, ale nie wiemy, które z kodów Pell nie są już tajemnicą… nie wiemy, czy Unia nie znajduje się w posiadaniu wszystkich informacji, które pozwolą im trafić tutaj jak po sznurku. Stąd moja decyzja o wycofaniu się z bitwy. Miesiące planowania, tak, stracone stacje, stracone statki i przyjaciele, ogrom ludzkiego cierpienia, wszystko to na nic. Ale muszę w tej sytuacji podjąć szybką decyzję. Flota nie ucierpiała, Pell też nie; taki jest nasz aktualny stan posiadania, tę sprawę trzeba postawić jasno. Przy Vikingu mogliśmy odnieść zwycięstwo i utknąć tam na dłużej, a przez to stracić Pell… nasze źródło zaopatrzenia. Dlatego właśnie nie podjęliśmy walki.

Nikt się nie odezwał, nikt nie poruszył. Nagle wszystko nabrało pełnego sensu.

— Dlatego nie skorzystałem z komunikatora — podjął Mazian. — Teraz wszystko zależy od was. Znajdujemy się na Pell, gdzie mamy możliwość wyboru. Czy założymy, że to przedstawiciele Kompanii wystosowali tę… i że uczynili to świadomie? Z własnej woli? Że Ziemia nadal nas popiera…? Wszystko stoi pod znakiem zapytania, ale, przyjaciele, czy to naprawdę ma jakiekolwiek znaczenie?

— A czemu nie miałoby mieć? — spytał Sung.

— Spójrzcie na mapę, przyjaciele, spójrzcie na nią jeszcze raz. Tutaj… tutaj jest świat. Pell. Czym bez niego byłaby władza? Czymże jest Ziemia… jeśli nie światem? I tutaj musicie dokonać wyboru: podporządkowujemy się rozkazom Kompanii, co do których nie mamy pewności, czy są wiarygodne, albo zostajemy tutaj, gromadzimy środki, wchodzimy do akcji. Bez względu na rozkazy Europa zostaje. Jeśli się dobrze postaramy, Unia dwa razy pomyśli, zanim wsadzi tu swój nos. Nie mają załóg, które potrafią walczyć naszym stylem; mamy tu dostęp do zaopatrzenia, mamy tu warunki. Ale namyślcie się, nie będę was zatrzymywał, może jednak zostaniecie i dokonacie tego, czego, jak sądzę, jesteście w stanie dokonać. I jeśli historia zapisuje, co przydarzyło się tutaj Kompanii, to o Conradzie Mazianie może sobie pisać, co chce. Ja dokonałem swojego wyboru.

— To jest nas już dwóch — powiedział Edger.

— Troje — zdecydowała się Signy, ale dopiero wtedy, gdy jej uszu dobiegł pomruk aprobaty pozostałych.

Mazian powiódł po nich wzrokiem i skinął głową.

— A więc zostajemy, ale najpierw musimy poczynić pewne kroki. Nie wiem, czy możemy liczyć na współpracę stacji. Sprawdzimy to. I nie wszyscy jesteśmy jeszcze wtajemniczeni. Sung, chcę, żebyś osobiście udał się na Biegun Póinocny i Tybet i przedstawił im całą sprawę. Wyjaśnij im to po swojemu. I jeśli wśród którejkolwiek załogi lub żołnierzy znajdzie się większa liczba dysydentów, damy im błogosławieństwo na drogę i pozwolimy odlecieć; zarekwirujemy któryś ze stacjonujących tu statków kupieckich i odeślemy ich na jego pokładzie. Zajęcie się tym pozostawiam poszczególnym kapitanom.

— Nie będzie sprzeciwów — powiedział Keu.

— Nie wiadomo — powiedział Mazian. — Teraz stacja, schodzimy i rozmieszczamy na całym jej terenie swoją służbę bezpieczeństwa, kluczowe punkty obsadzamy naszym personelem. Na przekazanie tego, co ustaliliśmy, swoim sztabom wystarczy wam pół godziny. Bez względu na to, co postanowią, przed podjęciem jakiejkolwiek akcji, czy to rekwizycji statku dla tych, którzy chcą odlecieć, czy zajęcia stacji, musimy pewnie trzymać Pell w garści.

— To wszystko? — spytał Kreshov, kiedy zapadło milczenie.

— To wszystko — powiedział cicho Mazian kończąc odprawę.

Signy odsunęła fotel i czując, jak inni depczą jej po piętach, wyszła z sali zaraz za Sungiem, mijając ustawionych przy drzwiach strażników ze służby bezpieczeństwa Maziana; na korytarzu dołączyli do niej dwaj ludzie z osobistej eskorty. Mieszane uczucia wciąż jej nie opuszczały. Przez całe swe życie służyła Kompanii, przeklinała ją, nienawidziła jej polityki i ślepoty, ale teraz poczuła się nagle naga, miała wrażenie, że stoi z boku.

Przyznawała sama przed sobą, że się boi. Była pilną studentką historii i ceniła sobie jej lekcje. Najgorsze okropieństwa zaczynały się od półśrodków, od namiastek, od kompromisów nie z tą co trzeba stroną, od wzbraniania się przed zrobieniem czegoś, co trzeba było zrobić. Kosmos i jego żądania były absolutami; i kompromis, z jakim Kompania przybyła na Pogranicze, nie potrwa dłużej, niż to będzie wygodne dla silniejszego… a owym silniejszym była Unia.

Lepiej przysłużyli się Ziemi tym, co robili, perswadowała sobie, niż wysłannicy Kompanii tym, co przehandlowali.



3


PELL: SEKTOR BIAŁY DWA;


GODZ. 1530

Lampki ostrzegawcze na zewnątrz, w korytarzu, musiały się palić bez przerwy. Centrum odzysku pracowało w nieśpiesznym tempie. Kierownik spacerował przejściem między maszynami i swoją obecnością wyciszał wszystkie rozmowy. Josh rozważnie nie unosił głowy; zdemontował plastikową uszczelkę z małego zużytego silniczka i rzucił ją na paletę do dalszego sortowania, na jeszcze inną tacę rzucił zaciski; części rozbieranych tu urządzeń należało kwalifikować wstępnie do rozmaitych kategorii, do ponownego wykorzystania lub jako surowiec obiegowy do ponownego przetworzenia, zależnie od stopnia zużycia i rodzaju materiału.

Od oryginalnego oświadczenia nadanego przez komunikator, z ekranu na przedniej ścianie nie padło jeszcze ani jedno słowo. Gdy umilkły pełne konsternacji przyciszone rozmowy będące reakcją na wysłuchany komunikat, nie pozwolono już na żadne dyskusje. Josh nie patrzył ani na ekran, ani na policjanta stacji przy drzwiach. Od chwili zakończenia jego zmiany upłynęły już prawie trzy godziny. Powinni już puścić do domu wszystkich zatrudnionych tu na niepełnych etatach. Ich miejsca powinni zająć robotnicy z następnej zmiany. Pracował już od sześciu godzin. Nie było tu warunków do spożywania posiłków. Kierownik posłał wreszcie po kanapki i coś do picia dla zatrudnionych. Na warsztacie przed nim stał jeszcze pojemnik z lodem. Nie spoglądał nawet na niego, pragnąc sprawiać wrażenie całkowicie pochłoniętego pracą.

Kierownik zatrzymał się na chwilę za jego plecami. Nie zareagował, nie wypadł z rytmu wykonywanych czynności. Usłyszał, jak kierownik rusza w dalszy obchód, ale nie obejrzał się, żeby to sprawdzić.

Nie traktowali go inaczej niż innych. To tylko jego skołatany umysł, perswadował sobie, każe mu podejrzewać, że właśnie jego szczególnie obserwują. Wszyscy tutaj byli ściśle nadzorowani. Dziewczyna obok niego, poważne, nadzwyczaj dokładne dziecko o powolnych ruchach, wykonywała najbardziej skomplikowaną pracę, na jaką było ją stać, a natura poskąpiła jej zdolności. Do tej kategorii zaliczało się tutaj, w centrum odzysku, wielu. Byli wśród nich tacy, którzy przychodzili tutaj w młodym wieku, być może szukając drogi w górę do prac wyżej klasyfikowanych, być może po to, by zdobyć podstawowe umiejętności manualne i piąć się dalej na stanowiska techników lub kwalifikowanych robotników. Byli też tacy, których nerwowe zachowanie wskazywało na inne przyczyny trafienia tutaj; ich niepokój, obsesyjna koncentracja… dziwne było obserwować te objawy u innych.

Tylko że on nigdy nie był kryminalistą, jakimi prawdopodobnie byli kiedyś oni i może dlatego mniej mu ufali. Zależało mu na tej pracy, bo dawała zajęcie jego umysłowi, bo dawała mu niezależność… tak samo lubi swoje miejsce ta śmiertelnie poważna dziewczyna obok, pomyślał. Na początku, chcąc się wykazać swoimi umiejętnościami, pracował z gorączkowym pośpiechem; potem zorientował się, że denerwuje siedzącego obok dzieciaka i to kazało mu się zastanowić; ona przecież nie mogła pracować szybciej, nie była w stanie. Poszedł wtedy na kompromis i przestał ujawniać się ze swymi potencjalnymi możliwościami. Tyle, co teraz robił, pozwalało mu przetrwać. Zanosiło się na to, że sytuacja utrzyma się przez dłuższy czas.

Teraz odczuwał skurcze żołądka i żałował, że w ogóle jadł swoje kanapki, ale przecież nie chciał odróżniać się od tych, którzy go otaczali.

Wojna dotarła do Pell. Mazianowcy. Nadciągała Flota.

Norwegia i Mallory.

Nie dopuszczał do siebie pewnych myśli. Kiedy przytłaczała go ciemność, pracował intensywniej i mruganiem powiek odpędzał wspomnienia. Tylko że… wojna… Ktoś obok szepnął, że mają ewakuować stację.

To niemożliwe. Do tego nie może dojść.

Damon! pomyślał. Zapragnął wstać natychmiast i wyjść, pójść do biura, rozproszyć obawy. Tylko że nie było ich jak rozproszyć i bał się nawet próbować.

Flota Maziana. Prawo wojenne.

Z nimi była ona.

Jeśli nie będzie ostrożny, może się załamać; jego umysł znajdował się w równowadze chwiejnej i zdawał sobie z tego sprawę. A może dążenie do zapomnienia wszystkiego było szaleństwem samym w sobie i przystosowanie uczyniło go bardziej niezrównoważonym niż przedtem? Podejrzana wydawała mu się każda emocja, jaką odczuwał, a więc starał się odczuwać jak najmniej.

— Odpoczynek — ogłosił kierownik. — Dziesięć minut przerwy.

Pracował dalej, tak samo jak podczas poprzednich przerw. Dziewczyna obok też.



NORWEGIA: GODZ. 1530

— Zostajemy na Pell — powiadomiła Signy swoją załogę i żołnierzy, tych, którzy byli z nią na mostku i tych rozproszonych po statku. — Zadecydowaliśmy, Maziana ja i inni kapitanowie, że będziemy bronić Pell. Wysłannicy Kompanii podpisali z Unią traktat… oddali im wszystko, co posiadaliśmy na Pograniczu i czyniąc to wezwali nas do usunięcia się w cień; ujawnili Unii nasze kody kontaktowe. Dlatego przerwaliśmy natarcie… dlatego się wycofaliśmy. Nie wiadomo, które z naszych kodów zostały zdradzone. — Poczekała, aż to do nich dotrze, patrząc po otaczających ją ponurych twarzach, świadoma całego ciała statku i wszystkich słuchaczy po nim rozsianych. — Pell… Gwiazdy Tylne, wszystkie peryferie Pogranicza… są jeszcze bezpieczne. Nie zamierzamy posłuchać rozkazu Kompanii; nie zamierzamy przyjąć kapitulacji, bez względu na to, jak będzie zawoalowana. Czujemy się spuszczeni ze smyczy i tym razem poprowadzimy tę wojnę po swojemu. Mamy planetę i stację, a stąd zaczyna się całe Pogranicze. Możemy odbudować stacje przy Gwiazdach Tylnych, wszystkie z istniejących między nami a samym Słońcem. Potrafimy tego dokonać. Kompania może nie być tak przewidująca, aby zadbać teraz o stworzenie swojego rodzaju bufora pomiędzy sobą a Unią, ale będzie, wierzcie mi, że będzie wystarczająco rozsądna, aby przynajmniej nie lekceważyć nas. Pell jest od teraz naszym światem. Mamy do jej obrony dziewięć nosicieli. Nie reprezentujemy już Kompanii. Jesteśmy Flotą Maziana i Pell należy do nas. Czy ktoś jest temu przeciwny?

Odczekała chwilę, chociaż znała swych ludzi jak rodzinę… bo niektórzy mogli mieć swoje własne zdanie, mieli prawo się zastanowić. Istniały przyczyny, dla których powinni to zrobić.

Wtem wszystkimi otwartymi kanałami z pokładów zajmowanych przez żołnierzy dotarła na mostek entuzjastyczna owacja. Ludzie znajdujący się na mostku brali się na wzajem w objęcia i uśmiechali do siebie. Ją uścisnął Graff, po nim operator komputera bojowego Tiho, a potem kolejno wszyscy z kadry oficerskiej służącej od wielu lat pod jej rozkazami. Niektórzy płakali. Dostrzegła łzy w oczach Graffa. W jej oczach nie było ani jednej; mogły napłynąć, gdyby nie poczucie winy… nie ustępujące, irracjonalne, nawyk przebrzmiałej lojalności. Objęła po raz drugi Graffa, odsunęła się od niego i rozejrzała dookoła.

— Przygotujmy się wszyscy — powiedziała. Komunikator przekazywał jej słowa na cały statek. — Ruszamy, aby zająć centralę stacji, zanim się zorientują, co się dzieje. Di, wykonać.

Graff zaczął wydawać rozkazy. Słyszała, jak w korytarzach sekcji zajmowanej przez żołnierzy odbija się charakterystycznym echem głos Di Janza. Mostek zatętnił aktywnością, technicy, potrącając się wzajemnie w ciasnych przejściach, rozbiegli się na stanowiska.

— Dziesięć minut — krzyknęła — pełne uzbrojenie, wszyscy żołnierze pod broń i na zewnątrz!

Spoza mostka dochodziła wrzawa — to komunikator przekazywał rumor wzniecany przez żołnierzy zakładających pośpiesznie rynsztunek jeszcze przed wydaniem oficjalnych rozkazów. Korytarzami niosło się echo wykrzykiwanych komend. Signy wróciła na swego małego gabinetu/kabiny i założyła na wszelki wypadek hełm i górną połowę pancerza; rąk i nóg postanowiła niczym nie chronić, przedkładając swobodę ruchu nad bezpieczeństwo. Pięć minut. Przez otwarty komunikator słyszała, jak głos odliczającego Di miesza się z kompletnym chaosem rozmów prowadzonych między rozmaitymi stanowiskami dowodzenia. Nieważne. Załoga i żołnierze potrafili wywiązywać się ze swych zadań i w ciemności, i wisząc głową w dół. Wszyscy stanowili rodzinę. Nie mogący się przystosować szybko się wykruszali, a ci, którzy pozostawali, byli sobie bliscy jak bracia, jak dzieci, jak kochankowie.

Wyszła wsuwając luźno pistolet w kaburę pancerza i zjechała windą na dół; uzbrojeni żołnierze, przebiegający z tupotem podkutych buciorów korytarzem, na jej widok przywarli od razu do ściany robiąc przejście, żeby mogła szybko wysforować się na czoło, gdzie było jej miejsce.

— Signy! — zakrzyknęli tryumfalnie, gdy ich mijała. — Brawo, Signy!

Odżyli i było to wspaniałe uczucie.



RADA PELL:


SEKTOR NIEBIESKI JEDEN

— Nie — rzucił bez zastanowienia Angelo. — Nie, nie próbujcie ich zatrzymywać. Cofnąć się. Natychmiast wycofać wszystkie nasze siły.

Centrum dowodzenia stacji potwierdziło przyjęcie rozkazu i przystąpiło do jego realizacji. Na ekranach zainstalowanych w sali rady zaczęły pojawiać się nowe instrukcje; przytłumiony głos z dowództwa służby bezpieczeństwa zdawał meldunki. Angelo zagłębił się w fotelu przy stole zajmującym środek sali rady, otaczanym przez częściowo zapełnione trybuny; między tymi, którzy zdołali przedostać się tutaj korytarzami, trwały prowadzone przyciszonymi, pełnymi niepokoju głosami rozmowy. Angelo, podparty pod brodę, śledził napływające meldunki przewijające się szybko, jeden za drugim, przez ekrany i obrazy przekazywane z doków, gdzie kłębili się uzbrojeni żołnierze. Część radców zbyt długo zwlekała i teraz nie mogli się już wydostać z sekcji, w których pracowali lub gdzie przejęli stanowiska awaryjne. Damon z Eleną przybyli tu razem szukając schronienia i przystanęli w drzwiach nie mogąc złapać tchu. Angelo skinieniem ręki zaprosił syna i synową do środka; widząc ten gest podeszli do stołu i zajęli dwa puste miejsca.

— Musiałem szybko uciekać z biura w dokach — powiedział cicho Damon. — Wjechałem windą.

Zaraz za nimi zjawił się Jon Lukas z garstką przyjaciół; oni zajęli miejsca na trybunach, a Jon przy stole. Do sali wpadło dwóch Jacobych; włosy mieli w nieładzie, a ich twarze błyszczały od potu. To nie była już sala rady; to było schronienie przed wypadkami rozgrywającymi się na zewnątrz.

Sytuacja prezentowana na ekranach pogarszała się, żołnierze parli w kierunku serca stacji, a służba bezpieczeństwa usiłowała nadążyć na odległość za rozwojem wypadków, przełączając się z kamery na kamerę w nerwowym pośpiechu, co dawało nieprzyjemne dla oka migotanie gwałtownie zmieniających się na ekranach obrazów.

— Personel chce wiedzieć, czy blokujemy drzwi centrum dowodzenia — zawołał stojący w drzwiach radca.

— Przeciwko karabinom? — Angelo zwilżył językiem spierzchnięte wargi i powoli potrząsnął głową nie odrywając wzroku od ekranu migoczącego obrazami przekazywanymi z coraz to innej kamery.

— Niech pan wywoła Maziana — odezwał się Dee, który przed chwilą wszedł na salę. — Niech pan zaprotestuje przeciw temu gwałtowi.

— Już to zrobiłem, sir. Nie otrzymałem żadnej odpowiedzi. Wnoszę z tego, że jest razem z nimi.

— Rozruchy w Q — poinformował ich ekran. — Wiadomo o trzech ofiarach śmiertelnych; jest wielu rannych…

— Sir. — Komunikat został przerwany przez połączenie z komunikatora. — Tłum szturmuje drzwi w Q, stara się je sforsować. Czy mamy strzelać?

— Nie otwierać — powiedział Angelo. Serce łomotało mu w piersiach, przerażone szaleństwem narastającym tam, gdzie jeszcze nie tak dawno panował porządek. — Zabraniam, nie strzelajcie, dopóki drzwi wytrzymują. O co wam chodzi, chcecie, żeby się stamtąd wydostali?

— Nie, sir.

— No to nie strzelajcie.

Połączenie zostało przerwane. Otarł twarz z potu. Czuł się źle.

— Zejdę tam — zaofiarował się Damon wstając z fotela.

— Nigdzie nie pójdziesz — rzucił Angelo. — Nie chcę, żeby zgarnęła cię gdzieś ta wojskowa miotła.

— Sir — rozległ się naglący głos przy jego łokciu; to mówił ktoś zasiadający na trybunach. — Sir…

Kressich.

— Sir — powtórzył Kressich.

— Komunikator w Q nie działa — zameldowało dowództwo służby bezpieczeństwa. — Znowu go rozwalili. Możemy pociągnąć linię awaryjną. Nie mogli dotrzeć do głośników dokowych.

Angelo spojrzał na człowieka nazwiskiem Kressich, wynędzniałego, posiwiałego osobnika, który przez ostatnie miesiące jeszcze bardziej się postarzał.

— Słyszy pan?

— Oni się boją — powiedział Kressich — że chcecie ich tu zostawić i że Flota porzuci ich tu na pastwę Unii.

— Nie wiemy, co zamierza Flota, panie Kressich, ale jeśli tłumy spróbują sforsować te drzwi i wedrzeć się na naszą stronę doków, nie będziemy mieli innego wyjścia, jak tylko otworzyć ogień. Radzę panu nawiązać poprzez komunikator połączenie z tą sekcją, w której go połatano i jeśli jest tam jakiś głośnik, którego jeszcze nie rozbili, przekazać im to do wiadomości.

— Wiemy, że cokolwiek się stanie, jesteśmy pariasami — odparł Kressich. Usta mu drżały. — Prosiliśmy, bez przerwy ponawialiśmy prośby o przyspieszenie procedury ustalania tożsamości, o wydawanie dokumentów, o uporządkowanie naszych danych osobowych, o usprawnienie całej procedury. Teraz już za późno, prawda?

— Niekoniecznie, panie Kressich.

— W pierwszej kolejności zadba pan o swoich ludzi, załaduje ich wygodnie na dostępne statki. Zarekwiruje pan statki, które nas tu przywiozły.

— Panie Kressich…

— Prace są w toku — wtrącił się Jon Lukas. — Niektórym z was możemy ju wydać legalne dokumenty, ale wolałbym nie wystawiać ich posiadaczy na niebezpieczeństwo, sir, i zaczekać z tym, aż wszystko będzie zapięte na ostatni guzik.

Kressich zamilkł nagle i spojrzał niepewnie. Na jego twarz wystąpił niezdrowy rumieniec. Usta mu się trzęsły i to drżenie przechodziło na brodę; splótł kurczowo dłonie.

Zadziwiające, pomyślał zgryźliwie Angelo, z jaką łatwością sprowadza wszystko do poziomu błahostki i z jaką wprawą to robi. Moje gratulacje, Jon.

Nietrudno się dogadać z uchodźcami z Q. Dać czyste papiery wszystkim ich przywódcom i przemówić im do rozsądku. W istocie niektórzy proponowali takie rozwiązanie.

— Zajęli niebieski trzy — mruknął Damon.

Angelo poszedł za jego wzrokiem i spojrzał na monitory, na których zajmowanie stanowisk wzdłuż korytarzy przez potok uzbrojonych żołnierzy stało się już sprawnie realizowanym, mechanicznym procesem.

— Mazian! — wykrzyknął Jon. — Sam Mazian.

Angelo wpatrywał się w siwowłosego mężczyznę na czele, odliczając w myślach chwile, jakie dzielą tę falę żołdactwa od wlania się po spiralnych rampach awaryjnych na ich poziom, pod drzwi samej sali rady.

Do tego czasu rządził jeszcze stacją.



SEKTOR NIEBIESKI JEDEN:


NUMER 0475

Obrazy zmieniały się. Lily nie mogła usiedzieć na miejscu. Zerwała się i chodziła tam i z powrotem — krok w kierunku skrzynki z przyciskami, krok w kierunku marzycielki, której oczy były zatroskane.

W końcu odważyła się sięgnąć do skrzynki, żeby zmienić sen.

— Zostaw — powiedziała ostro marzycielka. Lily obejrzała się i zobaczyła ból… ciemne, piękne oczy w bladej twarzy, białą, bielutką pościel, wszędzie wokół niej światło, tylko nie w oczach, które wpatrywały się w widoki z korytarzy. Lily wróciła do niej, wprowadziła swe ciało między sen a marzycielkę, poprawiła poduszkę.

— Przekręcę cię na bok — zaproponowała.

— Nie.

Pogładziła ją po czole bardzo, bardzo delikatnie.

— Kocham cię, Dal-tes-elan, kocham cię.

— To są żołnierze — powiedziała Słońce-Jej-Przyjacielem głosem tak pewnym i spokojnym, że sprowadzał uspokojenie na innych. — Ludzie-z-karabinami, Lily. Jest źle. Nie wiem, co może się zdarzyć.

— Pośnij, że sobie poszli — poprosiła Lily.

— To nie w mojej mocy, Lily. Ale popatrz, nie używają karabinów. Nikt nie cierpi.

Lily drżała i bała się oddalić. Od czasu do czasu na zmieniających się wciąż ścianach pojawiało się oblicze słońca pocieszając je, tańczyły gwiazdy i jak sierp księżyca świeciła dla nich twarz planety. A szereg ludzi-w-skorupach wydłużał się zapełniając wszystkie drogi stacji.


Nie napotykali na żaden opór. Signy nie wyciągnęła ani razu pistoletu, chociaż bez przerwy trzymała na nim dłoń. Maziana Kreshov ani Keu też nie korzystali ze swej broni. Sianie postrachu należało do żołnierzy, którzy trzymali gotowe do strzału karabiny z odciągniętymi bezpiecznikami. Oddali w dokach jedną ostrzegawczą salwę i to wszystko. Posuwali się szybko, nie dając tym, których napotykali, czasu do namysłu, nie pozostawiając im złudzeń co do możliwości stawienia jakiegokolwiek oporu. A zresztą niewielu było takich, którzy zwlekali z ucieczką, aby się z nimi spotkać. Angelo Konstantin wydał stosowne rozkazy, domyśliła się Signy. Jedyne rozsądne rozwiązanie.

Dopadli rampy w końcu korytarza głównego i wspięli się po niej na następny poziom. Tupot butów rozbrzmiewał echem po całkowicie wyludnionych wnętrzach; inne echa wzniecał łomot towarzyszący żołnierzom zajmującym pozycje w wyznaczonych odstępach w zasięgu wzroku jeden od drugiego. Po pokonaniu rampy awaryjnej znaleźli się w rejonie centrum dowodzenia stacji; za nimi wbiegli żołnierze z gotowymi do strzału karabinami prowadzeni przez oficerów, natomiast inne oddziały wpadały w boczne korytarze, żeby zająć znajdujące się tam biura: żadnych strzałów, nie tutaj. Biegli dalej centralnymi korytarzami; skończyły się zimna stal i plastik, a zastąpiły je dźwiękochłonne wykładziny; wpadli do holu udekorowanego dziwacznymi drewnianymi rzeźbami, których oczy patrzyły na nich teraz z nie mniejszym przestrachem niż przedtem.

I ludzkie twarze, małej grupki zebranej w przedsionku sal rady, też były jakieś okrągłookie.

Żołnierze przebiegli tyralierą przez hol i naparli na zdobne dwuskrzydłowe drzwi. Skrzydła drzwi odskoczyły, każde w swoją stronę, a dwaj żołnierze z karabinami gotowymi do strzału stanęli w nich twarzami do sali, nieruchomi jak posągi. Radcy znajdujący się w nie wypełnionej nawet w połowie sali wstali z miejsc i patrzyli na wycelowane w nich karabiny i na wkraczających do środka Signy, Maziana i innych. W ich postawach była godność, jeśli nie wyzwanie.

— Kapitanie Mazian — powitał ich Angelo Konstantin czy mogę zaprosić pana do zajęcia miejsca i omówienia z nami zaistniałej sytuacji… pana i pańskich kapitanów?

Mazian stał przez chwilę nieruchomo. Signy znajdowała się między nim, a Keu i Kreshov stojący po drugiej ręce Maziana wodzili czujnym wzrokiem po twarzach. Nie było tu całej rady, nie było nawet połowy.

— Nie zabierzemy wam tak dużo czasu — odezwał się Mazian. — Prosił nas pan o przybycie, a więc jesteśmy.

Nikt się nie poruszył, nie usiadł ani nie zmienił pozycji.

— Chcielibyśmy uzyskać wyjaśnienie — powiedział Konstantin — co do tej… operacji.

— Prawo wojenne — odparł Mazian — obowiązujące na czas trwania stanu wyjątkowego. A teraz pytania… bezpośrednie pytania, panie Konstantin, dotyczące ewentualnych umów, jakie zawarliście z pewnymi wysłannikami Kompanii, porozumień… z Unią i przepływu tajnych informacji do wywiadu Unii. Zdrada, panie Konstantin.

Krew odpłynęła z twarzy wszystkich obecnych na sali.

— Nie zawieraliśmy takich porozumień — powiedział Konstantin. — Żadne takie porozumienia nie istnieją, kapitanie. Ta stacja jest neutralna. Jesteśmy stacją Kompanii, ale nie pozwolimy wciągnąć się w żadną akcję wojskową ani wykorzystać w charakterze bazy.

— A ta… milicja… którą się otoczyliście ze wszystkich stron? — Czasami neutralność wymaga wsparcia, kapitanie. Sama kapitan Mallory ostrzegała nas przed przypadkowymi statkami przewożącymi uchodźców.

— Twierdzi pan, że nic nie wie o przekazaniu tych informacji Unii przez cywilnych wysłanników Kompanii? Że nie ma pan nic wspólnego z jakimikolwiek porozumieniami, układami czy umowami, jakie ci wysłannicy mogli zawrzeć z wrogiem?

Na chwilę zapadła głęboka cisza.

— Nic nie wiemy o żadnych takich porozumieniach. Jeśli miały być zawarte, Pell nie została o niczym poinformowana; i gdybyśmy o tym wiedzieli, odradzilibyśmy im to.

— A więc teraz jesteście już poinformowani — powiedział Mazian. — Unii przekazano informacje, włączając w to słowa i sygnały kodowe, które zagrażają bezpieczeństwu tej stacji. Kompania, panie komendancie stacji, wydała was Unii. Ziemia zwija tutaj swe interesy. Z jednej strony wy. Z drugiej my. Nie akceptujemy tej sytuacji. Bo skutkiem tego, co do tej pory zostało przekazane, straciliśmy inne stacje. Wy stanowicie granicę. Przy siłach, którymi dysponujemy, Pell jest nam zarówno niezbędna, jak i możliwa do obrony. Czy mnie rozumiecie?

— Możecie liczyć na naszą pełną współpracę — powiedział Konstantin.

— Żądamy dostępu do waszych akt. Każdy aspekt mający wpływ na bezpieczeństwo należy dokładnie sprawdzić i poddać kwarantannie.

Konstantin przesunął wzrok na Signy i znowu na Maziana.

— Stosowaliśmy się ściśle do wszystkich zalecanych przez was procedur przedstawionych nam w ogólnym zarysie przez kapitan Mallory. Skrupulatnie.

— Nie może być na tej stacji ani jednej sekcji, ani jednego rejestru, ani jednej maszyny i jeśli to będzie konieczne, ani jednego mieszkania, do którego moi ludzie nie będą mieli natychmiastowego dostępu. Skłonny jestem wycofać większość moich sił i pozostawić pieczę nad stacją waszym służbom, pod warunkiem, że w razie zagrożenia bezpieczeństwa, wykrycia przecieków, wyłamania się statku z formacji krążącej wokół stacji lub zakłócenia porządku pod jakąkolwiek postacią, przystępujemy do realizacji naszych procedur, a obejmują one otwarcie ognia. Czy to jasne?

— Jasne — zapewnił go Konstantin — bezwzględnie jasne.

— Moi ludzie będą się poruszać po stacji swobodnie, panie Konstantin, i strzelać, jeśli uznają to za konieczne; a jeśli zostaniemy zmuszeni do użycia broni, żeby utorować drogę choćby jednemu z nas, uczynimy to, uczyni to każdy mężczyzna i każda kobieta z Floty. Ale do tego nie dojdzie. Dopilnuje tego wasza służba bezpieczeństwa… a raczej wasza służba bezpieczeństwa z naszą pomocą. Pan określi zasady współpracy.

Konstantin zacisnął szczęki.

— Żeby nie było nieporozumień, kapitanie Mazian, rozumiemy ciążący na panu obowiązek ochrony swoich sił i ochrony tej stacji. Nie uchylamy się od współpracy, ale spodziewamy się też współpracy z pańskiej strony. Czy jeśli wyślę komunikat, to zostanie on przepuszczony?

— Oczywiście — przytaknął bez wahania Mazian. Spojrzał na prawo, potem na lewo, odwrócił się i ruszył do drzwi, podczas gdy Signy i inni pozostali zwróceni twarzami do rady. Kapitanie Keu — powiedział Mazian od progu — pan może przedyskutować z radą szczegóły. Kapitanie Mallory, pani zajmie centrum dowodzenia. Kapitanie Kreshov, pan sprawdzi akta i procedury służby bezpieczeństwa.

— Potrzebny mi jakiś biegły — powiedział Kreshov.

— Pomoże panu dyrektor służby bezpieczeństwa — wtrącił Konstantin. — Zaraz wydam mu stosowne polecenia.

— Mnie również przydałby się ktoś taki — powiedziała Signy zerkając na znajomą twarz przy stole w centrum sali, na młodszego Konstantina. Wyraz twarzy młodzieńca zmienił się pod tym spojrzeniem, a siedząca obok młoda kobieta wyciągnęła rękę po jego dłoń.

— Kapitanie — powiedział.

— Damonie Konstantin… pan, jeśli można. Pan może mi się przydać.

Mazian opuścił salę i zabierając ze sobą kilku ludzi eskorty udał się na ogólny obchód terenu lub, co było bardziej niż prawdopodobne, w celu nadzorowania dalszych operacji i przejmowania innych sekcji, takich jak jądro stacji z jego maszynownią. To delikatne zadanie powierzono Janowi Meyisowi, drugiemu oficerowi Australii. Keu przyciągnął sobie fotel do stołu rady obejmując w posiadanie i sam fotel, i całą salę; Kreshov wyszedł za Mazianem.

— Chodźmy — powiedziała Signy i Damon zawahał się przez chwilę, zerkając na ojca, który siedział z zaciśniętymi ustami, zdenerwowany rozłąką syna z młodą kobietą zajmującą miejsce obok niego. Signy podejrzewała, że nie są zbytnio zachwyceni jej propozycją. Zaczekała, a potem ruszyła z nim do drzwi, gdzie dołączyli do nich dla eskorty dwaj jej żołnierze.

— Do centrum dowodzenia — poleciła Konstantinowi, a on z nie pasującą do sytuacji naturalną kurtuazją wskazał jej drzwi i drogę, którą tutaj przyszli.

Nie odezwał się jeszcze ani słowem; twarz miał nieruchomą i malował się na niej upór.

— To jest pana żona? — spytała Signy. Zbierała szczegóły… dotyczące ważniejszych osobistości. — Kto to?

— Moja żona.

— Jak się nazywa?

— Elena Quen.

Zaskoczyło ją to.

— Jej rodzina pochodzi ze stacji?

— Quenowie. Z Estelle. Wyszła za mnie i nie poleciała w ostatni kurs.

— Ten statek został zniszczony. Wiecie o tym.

— Wiemy.

— Współczuję. Macie dzieci?

Upłynęła chwila, zanim odpowiedział na to pytanie.

— W drodze.

— Ach. — Tamta kobieta była trochę zaokrąglona. — Was, chłopców Konstantinów, jest dwóch, prawda?

— Tak, mam brata.

— Gdzie jest?

— Na Podspodziu. — Na twarzy Damona malował się coraz to większy i większy niepokój.

— Nie ma się czym denerwować.

— Nie denerwuję się.

Uśmiechnęła się kpiąco.

— Czy na Podspodziu też wylądowały wasze siły? — spytał.

Uśmiechała się nadal i nie odpowiadała.

— Jeśli dobrze pamiętam, jest pan z biura Radcy Prawnego.

— Tak.

— Powinien więc pan znać kilka komputerowych kodów dostępu do rejestru danych personalnych, prawda?

Posłał jej spojrzenie, w którym nie było strachu. Była w nim złość. Spojrzała przed siebie na korytarz, gdzie żołnierze strzegli wyposażonego w okna kompleksu centrali.

— Zapewniono nas o waszej gotowości do współpracy przypomniała mu.

— Czy to prawda, że Kompania zrzekła się Pell na rzecz Unii?

Wciąż się uśmiechała, przyznając w duchu, że Konstantinowie, w odróżnieniu od innych wysoko postawionych osobistości, nie są jednak w ciemię bici i znają wartość swoją i Pell.

— Zaufaj mi — powiedziała z ironią. CENTRALA DOWODZENIA, głosiła tabliczka ze strzałką wskazującą kierunek; DZIAŁ ŁĄCZNOŚCI, informowała inna; NIEBIESKI JEDEN, 01-0122. — Te wywieszki — powiedziała — usuniemy. Wszędzie.

— Nie można.

— Symbole systemu oznakowań barwnych też.

— Stacja ma zbyt skomplikowany rozkład, nawet jej mieszkańcy mogą na niej zabłądzić, korytarze są podobne do siebie jak dwie krople wody i bez oznakowań barwnych…

— Tak samo jest na moim statku, panie Konstantin. Nie umieszczamy na korytarzach drogowskazów dla nieproszonych gości.

— Na stacji są dzieci. Bez kolorowych kółek…

— Mogą się nauczyć — ucięła dyskusję. — A te znaki usuniemy.

Centrala stacji stała przed nimi otworem… okupowana przez żołnierzy. Gdy wchodzili, lufy karabinów zwróciły się czujnie w ich stronę i zaraz wróciły do poprzedniego położenia. Signy rozejrzała się wokół, po rzędach konsoli sterowniczych, po pracujących tu technikach i urzędnikach stacji. Żołnierze wyraźnie odetchnęli na jej widok. Cywile na swych stanowiskach też się chyba odprężyli. Na widok młodego Konstantina, pomyślała; po to go tu przyprowadziła.

— Wszystko w porządku — zwróciła się Signy do żołnierzy i cywilów. — Doszliśmy do porozumienia z komendantem i radą stacji. Nie ewakuujemy Pell. Flota zakłada tutaj bazę, bazę, której nie zamierzamy oddać. Unia w żadnym wypadku nie może tutaj przyjść.

Wśród cywilów rozszedł się cichy pomruk, krzyżowały się spojrzenia, w których była pewna ulga. Z zakładników stali się nagle sprzymierzeńcami. Żołnierze opuścili karabiny.

— Mallory — słyszała swe nazwisko przekazywane szeptem z ust do ust po całym pomieszczeniu. — To Mallory. — W tonie tych głosów nie było sympatii… ale nie było też lekceważenia.

— Proszę mnie oprowadzić po sali — zwróciła się do Damona Konstantina.

Ruszył z nią przez salę centrum dowodzenia wymieniając spokojnie nazwy poszczególnych stanowisk i nazwiska obsługujących je ludzi, z których wielu musiała zapamiętać; była w tym dobra, jeśli chciała. Zatrzymała się na chwilę i popatrzyła po ekranach przedstawiających obracające się schematy Podspodzia pokropkowane zielonymi i czerwonymi punktami.

— To bazy? — zapytała.

— Założyliśmy kilka pomocniczych obozów — odparł — żeby upchnąć w nich i wykarmić to, co nam podrzuciliście.

— Q? — Dostrzegła teraz monitor przekazujący z tej sekcji obraz kipiącej masy ludzkiej szturmującej zamknięte drzwi. Dym. Pobojowisko. — Co z nimi robicie?

— Wtedy to was nie obchodziło — odparł.

Niewielu zwracało się do niej tym tonem. Rozbawił ją.

Słuchała rozglądając się po imponującym kompleksie, rząd za rzędem pulpitów o przeznaczeniu obcym dla ludzi ze statku gwiezdnego. Stąd, od wieków orbitowania, kierowano handlem i konserwacją, tu katalogowano dobra i wyniki produkcji, tu prowadzono rejestry populacji wewnętrznych i zamieszkujących planetę, tubylców i ludzi… znajdowała się w kolonii sprawującej nadzór nad rytmem życia kosmicznego społeczeństwa. Przyglądała się rosnącą piersią, z poczuciem własności. O utrzymanie tego wszystkiego przy życiu walczyli.

Włączyła się nagle centrala komunikatora nadając oświadczenie rady:

— …pragniemy zapewnić mieszkańców stacji — mówił Angelo Konstantin siedzący na tle sali posiedzeń — że nie ma mowy o ewakuacji stacji. Flota przybyła tu, aby nas bronić…

Ich świat.

Pozostawało tylko zaprowadzić w nim ład i porządek.



4


PODSPODZIE: BAZA GŁÓWNA:


GODZ. 1600


STANDARDOWEGO CZASU STACJI


LOKALNY ŚWIT

Czerwona linia na horyzoncie zwiastowała nadciągający dzień. Emilio, oddychając przez maskę powoli i miarowo, stał pod gołym niebem w grubej kurtce chroniącej przed chłodem nocy niezmiennym w tej strefie geograficznej i na tej wysokości ponad poziomem morza. W mroku przesuwały się cicho szeregi przygarbionych postaci taszczących pośpiesznie swe ładunki poza obóz, byle dalej od kopuł magazynowych, niczym insekty ratujące jaja przed zalaniem.

Robotnicy-ludzie, ci z Q i ci z kopuł stałych mieszkańców, jeszcze spali. W akcji pomagało tylko kilku członków ludzkiego personelu. Jego wzrok dostrzegał ich tu i tam na tle krajobrazu niskich kopuł i wzgórz; cienie przewyższające inne sylwetki wzrostem.

Podbiegła do niego mała zasapana figurka dysząca kłębami pary z nie osłoniętych maską ust.

— Tak? Tak, ty wołać, człowiek-Konstantin?

— Skoczek?

— Ja Skoczek — zasyczał głos pośród uśmiechu. — Dobry biegacz, człowiek-Konstantin.

Dotknął żylastego, porośniętego futrem ramienia i poczuł, jak to pajęcze ramię splata się z jego ręką. Wyjął z kieszeni papierową kopertę i wsunął ją w zrogowaciałą dłoń hisa.

— No to biegnij — powiedział. — Zanieś to do wszystkich obozów ludzi, niech ich oczy to zobaczą, rozumiesz? I powiedz całej hisa. Powiedz im wszystkim, uciekać od rzeki na równiny; powiedz im wszystkim, żeby wysłali swoich biegaczy, nawet do hisa, którzy nie przychodzą do obozów ludzi. Powiedz im, żeby byli ostrożni z ludźmi, żeby nie ufali żadnym obcym. Powiedz im, co tu robimy. Niech obserwują, obserwują, ale nie podchodzą blisko, dopóki nie usłyszą hasła, które znają. Czy hisa rozumie?

— Lukasy przychodzić — powiedział hisa. — Tak. Rozumie, człowiek-Konstantin. Ja Skoczek. Ja wiatr. Nikt nie złapie.

— Ruszaj — powiedział Emilio. — Biegnij, Skoczku.

Twarde ramiona objęły go z tą przerażająco łagodną siłą hisa. Cień oderwał się od niego i puściwszy pędem, zniknął w ciemnościach.

Wiadomość została wysłana. Nie tak łatwo będzie ją odwołać.

Emilio stał nieruchomo, obserwując sylwetki innych ludzi na wzgórzach. Wydał swojemu personelowi rozkazy, ale wolał wszystkiego sam dopilnować, aby ująć im trochę ciężaru odpowiedzialności. Kopuły magazynowe były już niemal puste; wszystkie towary, jakie w nich przechowywano, zostały przeniesione głęboko w busz. Wiadomość gnała brzegiem rzeki drogami nie mającymi nic wspólnego z nowoczesną komunikacją, gdzie nie usłyszą jej niepowołane uszy czuwające przy komunikatorach, gnała z szybkością hisa i nie zdoła jej powstrzymać żaden rozkaz ze stacji ani od tych, którzy nią teraz rządzą. Od obozu do obozu, do ludzi i hisa, gdzie tylko hisa byli ze sobą w kontakcie.

Przyszło mu nagle do głowy… że być może nigdy dotąd Człowiek nie dał hisa powodu do przekazywania takich rzeczy swoim współplemieńcom; że, o ile wiedzieli, nigdy nie było tu wojny, nie było nigdy jedności między rozproszonymi plemionami, a jednak wiedza o Człowieku przenikała w jakiś sposób z miejsca na miejsce. I teraz ludzie przesyłają za pośrednictwem tej dziwnej sieci wiadomość. Wyobrażał sobie, jak mknie brzegami rzek i przez gęstwiny, przekazywana z ust do ust przy okazji przypadkowych spotkań i celowo, jakikolwiek był cel, który popychał łagodne, roztrzepane hisa do działania.

I na całym obszarze kontaktu hisa, którzy nie znali pojęcia kradzieży, kradli i porzucali pracę, chociaż nie rozumieli co to zapłata albo bunt.

Chociaż był opatulony w kilka warstw ubrania dobrze izolującego przed chłodną bryzą, przeszedł go dreszcz. Nie mógł uciekać jak Skoczek. Będąc Konstantinem i człowiekiem stał i czekał, a tymczasem brzask wyławiał z mroku zarysy uginających się pod niesionym ładunkiem robotników i ludzie z innych kopuł zaczynali budzić się ze snu, aby za chwilę odkryć zniknięcie wszystkich zapasów i sprzętu i zobaczyć przyglądający się temu obojętne personel Konstantina. Pod przezroczystymi kopułami zapalały się światła… wychodziło z nich coraz więcej robotników i wszyscy stawali zaskoczeni.

Zawyła syrena. Spojrzał w niebo i zobaczył tylko kilka ostatnich gwiazd, ale komunikator coś zwietrzył. Czyjaś obecność zakłóciła spokój pobliskich skał i szczupłe ramię otoczyło go w pasie. Przytulił Miliko do siebie chłonąc ten kontakt całym sobą.

Ze zbocza dobiegło ich wołanie; uniesione ręce wskazywały w górę. Na tle blednącego nieba widać było światło opuszczającego się statku… przybywał wcześniej, niżby sobie tego życzyli.

— Psotka! — zawołał w stronę hisa. Podeszła do niego samica z białym znamieniem od starego oparzenia na ramieniu; podeszła ze swoim ładunkiem dysząc ciężko. — Kryjcie się — polecił jej. Wróciła biegiem do szeregu trajkocząc coś po drodze do swych pobratymców.

— Dokąd pójdą? — spytała Miliko. — Powiedzieli ci?

— Oni już wiedzą — odparł. — Tylko oni to wiedzą. Przytulił ją jeszcze mocniej, osłaniając przed wiatrem. — A ich powrót… zależy od tego, kto o to poprosi.

— Jeśli nas stąd zabiorą…

— Robimy, co możemy. Ale żaden obcy nie będzie im rozkazywał.

Silny reflektor statku pojaśniał. To nie był żaden z ich promów, a coś większego i bardziej złowieszczego.

Wojskowy, rozpoznał go Emilio; sonda lądownicza nosiciela.

— Panie Konstantin. — Podbiegł jeden z robotników i zatrzymał się rozkładając bezradnie ręce. — Czy to prawda? Czy naprawdę tam na górze jest Mazian?

— Powiadomiono nas, że tak. Nie wiemy, co się dzieje; wygląda na to, że na stacji wszystko w normie. Nie denerwujcie się; przekaż to innym… zachowujemy spokój i czekamy, co z tego wyniknie. Niech nikt nic nie mówi o brakach w magazynie; nic im o tym nie wspominać, rozumiesz? Nie pozwolimy, żeby Flota ograbiła nas tutaj ze wszystkiego i odleciała skazując stację na śmierć głodową; o to idzie gra. To też przekaż swoim. I wykonujecie rozkazy tylko moje i Miliko, słyszysz?

— Tak jest, sir — wysapał mężczyzna i oddalił się biegiem, żeby przekazać polecenie innym.

— Lepiej powiadomić Q — powiedziała Miliko.

Skinął głową i ruszył w tamtą stronę w dół zbocza, na którym stali. Nad wzgórzem zajaśniała łuna, to zapaliły się lampy polowe wyznaczające miejsce lądowania. Emilio i Miliko dotarli ścieżką do Q i zastali tam Weia.

— Na górze jest Flota — poinformował go Emilio. I słysząc pomruk przerażonych głosów szybko dodał: — Chcemy ocalić żywność przeznaczoną dla stacji i dla nas; chcemy powstrzymać Flotę przed rekwizycją naszych zapasów. Nic nie widzieliście. Nic nie słyszeliście. Jesteście głusi i ślepi i za nic nie odpowiadacie; ja tu jestem od wszystkiego.

Stali robotnicy i Q wymieniali półgłosem uwagi. Odwrócił się i razem z Miliko ruszyli ścieżką prowadzącą na lądowisko; otoczył ich już spory tłumek jego ludzi i robotników stałych… byli też ci z Q; nikt ich nie zatrzymywał. Nie mieli już strażników ani tu, ani w innych obozach; Q pracowało według harmonogramów ustalonych na równi z innymi robotnikami. Sytuacja taka miała swoje złe strony i rodziła pewne trudności, ale Q stanowiło teraz mniejsze zagrożenie niż to, co opuszczało się z nieba na nich wszystkich i co będzie żądało kontrybucji dla wyładowanych żołnierzami nosicieli, a być może i siły żywej.

Statek usiadł z grzmotem silników w wyznaczonym rejonie lądowania; był tak wielki, że wystawał poza jego obręb. Stali na zboczu wzgórza zatykając uszy przed tym hukiem i odwracając twarze przed smrodliwym podmuchem, dopóki nie wyłączono silników. Spoczywał tam w brzasku dnia obcy, niezgrabny i najeżony śmiercią. Właz otworzył się i opuścił do ziemi szczękę, po której zeszli na powierzchnię planety żołnierze w pancerzach, a oni stali nieruchomym szeregiem na swoim stoku nie opancerzeni i bezbronni. Żołnierze rozsypali się w tyralierę i wymierzyli w nich karabiny. Na rampie, w świetle padającym z otwartego luku, pojawił się oficer — ciemnoskóry mężczyzna bez hełmu, w samej tylko masce do oddychania.

— To Porey — szepnęła Miliko. — To musi być sam Porey.

Poczuł, że ciąży na nim obowiązek zejścia tam na dół i zaprotestowania przeciw tej wrogiej postawie. Puścił rękę Miliko, ale ona nie puściła jego dłoni. Zeszli ze wzgórza razem na spotkanie z legendarnym kapitanem… zatrzymali się na odległość głosu, świadomi oboje wycelowanych w ich stronę karabinów, dużo teraz bliższych.

— Kto dowodzi tą bazą? — zapytał Porey.

— Emilio Konstantin i Miliko Dee, kapitanie.

— To wy?

— Tak, kapitanie.

— Przyjmijcie do wiadomości, że obowiązuje prawo wojenne. Na jego mocy konfiskujemy wszystkie zapasy zgromadzone w tej bazie. Zawieszona zostaje władza miejscowej administracji w odniesieniu zarówno do ludzi, jak do tubylców. Przekażcie mi bezzwłocznie wszystkie spisy sprzętu, personelu i zapasów magazynowych.

Emilio wykonał wolną ręką ironiczny gest zapraszający do kopuł, do kopuł ogołoconych tej nocy z całej zawartości. Poreyowi nie będzie do śmiechu, pomyślał. Zniknęły też niektóre prowadzone ręcznie księgi. Obawiał się o siebie, o Miliko… o ludzi i kobiety z tej i z innych baz; i nie mniej o hisa, którzy nigdy nie widzieli wojny.

— Pozostaniecie na tej planecie — ciągnął Porey — żeby służyć nam pomocą tam, gdzie okaże się to konieczne.

Emilio uśmiechnął się z przymusem i uścisnął dłoń Miliko. To był zwyczajny areszt. Wiadomość od ojca, która wyrwała go ze snu, dała mu czas. Otaczali go robotnicy, którzy nigdy nie prosili o postawienie w takiej sytuacji, którzy zgłosili się do tej służby na ochotnika. Bardziej niż na ich milczeniu polegał na szybkości hisa. Istniała nawet możliwość, że wojsko nałoży na niego jeszcze większe ograniczenia. Pomyślał o rodzinie na stacji, o możliwości ewakuowania Pell i o ludziach Maziana celowo pustoszących Podspodzie podczas wycofywania się stąd, niszczących to, czego nie chcą zostawić Unii, wcielających do Floty wszystkich zdolnych do służby. Jeśli dałoby im to siłę żywą, którą można rzucić przeciwko Unii, włożyliby karabiny w ręce nawet hisa.

— Porozmawiamy o tym, kapitanie — odparł Emilio.

— Broń należy oddać moim żołnierzom. Personel poddany zostanie rewizji.

— Chciałbym porozmawiać, kapitanie.

Porey machnął niecierpliwie ręką.

— Wprowadzić ich do środka.

Żołnierze ruszyli w ich kierunku. Ręka Miliko zacisnęła się na jego dłoni. Przejął inicjatywę i wyszli im na spotkanie. Poddali się bez sprzeciwów przeszukaniu i dali wprowadzić po rampie do jasnego wnętrza statku, gdzie czekał na nich Porey.

Emilio zatrzymał się na szczycie rampy; Miliko też przystanęła.

— Jesteśmy odpowiedzialni za tę bazę — powiedział. — Nie chcę robić z tego publicznego widowiska. Zaspokoję pozostające w granicach rozsądku potrzeby waszych sił, ale proszę o odpowiednie traktowanie.

— Pan grozi, panie Konstantin.

— Tylko oświadczam, sir. Niech nam pan powie, czego pan chce. Znam ten świat. Wojskowa interwencja w system organizacji pracy musiałaby zabrać cenny czas potrzebny na ustanowienie własnych metod zarządzania i w niektórych wypadkach interwencja taka mogłaby się okazać czynnikiem destrukcyjnym.

Patrzył w obramowane bliznami oczy Poreya odczytując z nich wyraźnie, że ten człowiek nie lubi, kiedy mu się sprzeciwiają. Że jest to człowiek osobiście niebezpieczny.

— Moi oficerowie — powiedział Porey — udadzą się z wami po rejestry.



5


PELL: SEKTOR BIAŁY DWA; GODZ. 1700

Przyszła policja, spokojni ludzie, którzy stanęli przy drzwiach i rozmawiali z kierownikiem. Josh, nie podnosząc głowy znad warsztatu, obserwował ich spod oka. Jego palce ani na chwilę nie przestawały obracać części, którą właśnie odkręcał. Młoda dziewczyna siedząca obok niego przerwała pracę, wyprostowała się i trąciła go mocno pod żebra.

— Ty — powiedziała. — Ty, to policja.

Było ich pięciu. Josh nie zwracał uwagi na szturchańce i dziewczyna potrącała go coraz mocniej.

Rozjarzył się ekran komunikatora nad ich głowami. Światło przyciągnęło jego wzrok. Spojrzał na chwilę w górę, żeby wysłuchać kolejnego ogólnego komunikatu przywracającego ograniczoną swobodę poruszania się w sekcji zielonej. Zaraz jednak pochylił z powrotem głowę i zajął się pracą.

— Patrzą tutaj — powiedziała dziewczyna.

Tak było. Pokazywali na nich. Josh zerknął w górę i zaraz spuścił oczy, znowu zerknął i zobaczył zbliżających się żołnierzy. Byli w pancerzach. Żołnierze Kompanii. Mazianowcy.

— Patrz — szturchnęła go dziewczyna.

Wrócił do pracy. Z komunikatom dochodził nadal jedwabisty głos centrali zapewniający, że nie ma żadnego zagrożenia. Przestał w to wierzyć.

Z drugiej strony przejścia między warsztatami rozległy się kroki, ciężkie kroki, wiele kroków. Zbliżyły się i ucichły za jego plecami. Nie przerywał pracy żywiąc jeszcze resztki gorączkowej nadziei. Damom wołał w duchu rozpaczliwie. Damon!

Czyjaś ręka dotknęła jego ramienia i zmusiła, by odwrócił się. Podniósł głowę i spojrzał w zamazaną twarz kierownika, na funkcjonariuszy policji ze stacji i na żołnierza w pancerzu z insygniami Floty Maziana.

— Panie Talley — odezwał się jeden z policjantów — zechce pan udać się z nami?

Uświadomił sobie, że trzymany w ręku klucz może zostać potraktowany jako broń, odłożył go na warsztat, wytarł dłonie w kombinezon i wstał.

— Dokąd idziesz? — zapytała dziewczyna pracująca obok niego. Nie znał nawet jej imienia. Na jej prostej twarzy malował się niepokój. — Dokąd cię zabierają?

Nie odpowiedział, bo nie wiedział. Jeden z policjantów wziął go za ramię i poprowadził najpierw przejściem, a potem pod ścianą warsztatu do drzwi wyjściowych. Wszyscy przerwali pracę i patrzyli. „Spokój”, powiedział kierownik. Na sali panował ogólny gwar przyciszonych rozmów. Policjanci i żołnierze wyprowadzili go na korytarz i zatrzymali się tam. Drzwi zamknęły się i oficer w pancerzu osłaniającym tylko tułów odwrócił go twarzą do ściany i przystąpił do przeszukania.

Znalazł w kieszeni dokumenty. Josh odwrócił się, kiedy mu pozwolono, oparł plecami o ścianę i patrzył, jak oficer przegląda jego papiery. Atlantyk, głosiła naszywka na mundurze. Z przerażenia robiło mu się niedobrze. Żołnierze Kompanii mieli w ręku jego dokumenty, a one były całą jego podstawą do utrzymywania, że jest nieszkodliwy, dowodem tego, przez co przeszedł, że nie stanowił już dla nikogo zagrożenia. Wyciągnął rękę, żeby je odebrać, ale oficer cofnął się tak, że nie mógł go dosięgnąć. Mazianowiec. Cień powrócił. Cofnął rękę przypominając sobie inne spotkania z tymi ludźmi. Serce waliło mu jak młotem.

— Mam przepustkę — odezwał się usiłując opanować nerwowy tik twarzy, który powracał zawsze, kiedy się zdenerwował. — Jest między dokumentami. Widzi pan, że tu pracuję. Mam prawo tu przebywać.

— Tylko rano.

— Przetrzymano nas wszystkich — tłumaczył. — Przetrzymano nas po godzinach. Sprawdźcie innych. Wszyscy jesteśmy z porannej zmiany.

— Pójdziesz z nami — przerwał mu jeden z żołnierzy.

— Spytajcie Damona Konstantina. On wam powie. Znam go. On wam powie, że jestem czysty.

Zawahali się.

— Zanotuję to — powiedział oficer.

— To chyba prawda — odezwał się jeden z policjantów ze stacji. — Coś o tym słyszałem. To przypadek specjalny.

— Mamy swoje rozkazy. Komputer go wypluł; musimy to wyjaśnić. Zamkniecie go u siebie, czy my mamy się nim zająć?

Josh otwierał już usta, żeby powiedzieć, co mu z dwojga złego bardziej odpowiada.

— My go zabierzemy — uprzedził jego prośbę oficer ze stacji.

— A moje dokumenty? — zapytał Josh. Zająknął się i zaczerwienił ze wstydu. Niektóre reakcje wciąż wymagały zbyt wielkiej kontroli z jego strony. Wyciągnął błagalnie rękę po swoje papiery; ręka wyraźnie się trzęsła. — Proszę pana.

Oficer złożył papiery i bez pośpiechu wsunął je do raportówki przytroczonej do pasa.

— Niepotrzebne mu. Nigdzie nie będzie się włóczył. Zabierzcie go, ale pod warunkiem, że będzie do dyspozycji każdego z naszych, który się o niego upomni, zrozumiano? Później może iść do Q, ale nie wcześniej niż przesłucha go dowództwo.

— Zrozumiano — zameldował służbiście oficer.

Chwycił Josha za ramię i poprowadził korytarzem. Żołnierze szli jakiś czas za nimi, potem, na skrzyżowaniu korytarzy, ich drogi rozeszły się.

Ale w każdym korytarzu, gdzie nie spojrzeć, kręcili się mazianowcy. Było mu zimno i czuł się obnażony… poczuł wielką ulgę, kiedy policjanci zatrzymali się przy windzie i wsiedli z nim sami do kabiny; w czasie tej jazdy w górę, a potem drogi do sektora czerwonego jeden nie towarzyszyli im żołnierze.

— Czy możecie połączyć się z Damonem Konstantinem? prosił ich. — Albo z Eleną Quen. Albo z kimś z ich biur? Znam numery.

Przez większą część drogi sprawiali wrażenie, że go nie słyszą.

— Zameldujemy o tym przez komunikator — odezwał się w końcu jeden z nich nie spoglądając na niego.

Winda zatrzymała się na czerwonym jeden. Strefa zamknięta. Wysiadł z kabiny między dwoma policjantami, przeszli przez przezroczystą ściankę działową i zatrzymali się przed biurkiem dyżurnego. W biurze także znajdowali się opancerzeni i uzbrojeni żołnierze i na ten widok zalała go fala paniki, bo spodziewał się, że przynajmniej to miejsce znajduje się pod kontrolą stacji.

— Proszę was — spróbował jeszcze raz, czekając przy biurku, aż wprowadzą jego nazwisko do rejestru. Znał młodego oficera pełniącego służbę; widywał go tutaj, kiedy był więźniem. Pamiętał. Nachylił się ku niemu i zniżając głos powtórzył z desperacją: — Proszę was, połączcie się z Konstantinami. Zawiadomcie ich, że tu jestem.

Tutaj również nie doczekał się odpowiedzi; jedyną reakcją było odwrócenie od niego oczu. Wszyscy stacjonerzy bali się, bali się uzbrojonych żołnierzy. Żołnierze odciągnęli go od biurka, zaprowadzili korytarzem do cel aresztu i wepchnęli do jednej z nich, białej klitki z gołymi ścianami, umeblowanej tylko urządzeniami sanitarnymi i białą ławą tworzącą całość ze ścianami. Zostali, żeby go ponownie przeszukać i tym razem musiał się rozebrać do naga. Wyszli zostawiając jego ubranie na podłodze.

Ubrał się i usiadł na ławie podciągając kolana pod brodę, zmęczony po długim dniu pracy i sparaliżowany strachem.



STATEK KUPIECKI MŁOT.


W OTWARTYM KOSMOSIE;


GODZ. 1700

Vittorio Lukas wstał z krzesła i ruszył krzywizną obskurnego mostka Młota, ale zatrzymał się niepewnie, dostrzegając drgnięcie pręta w dłoni Uniowca, który ani na chwilę nie spuszczał zeń oka. Nie wolno mu się było zbliżyć na odległość wyciągniętej ręki do pulpitu sterowniczego; na płytkach podłogi tego maleńkiego, silnie zakrzywiającego się cylindra obrotowego — większość masy Młota skupiona była w części rufowej i panował tam stan nieważkości — zaznaczono taśmą linię wytyczającą granice jego więzienia. Nie sprawdzał jeszcze, co by się stało, gdyby przekroczył tę linię nie wzywany; wcale zresztą nie zamierzał tego sprawdzać. Wolno mu się było poruszać po większej części cylindra — po kabinach załogi, gdzie spał; po malutkiej świetlicy… i aż do mostka dowodzenia. Stąd widział tylko jeden z ekranów i przez ramię technika mógł obserwować pracę skanera; patrzył tak z nudów i na to, i na plecy mężczyzn i kobiet w ubraniach kupców, którzy wcale nie byli kupcami i wciąż odczuwał mdłości po zażyciu leków, a skóra pełzała mu po skoku. Większa część dnia zeszła mu na wymiotowaniu.

Kapitan obserwujący na stojąco ekrany zauważył go i przywołał do siebie skinieniem ręki. Vittorio zawahał się; dopiero po drugim zapraszającym geście zdecydował się wkroczyć na zakazany rejon mostka, nie zaniedbując jednak zerknięcia przez ramię na człowieka z prętem. Spoglądając z bliska na skaner poczuł na ramieniu przyjazną dłoń kapitana; człowieka z gatunku tych, co wyglądają na dobrze w życiu ustawionych… mógłby być biznesmenem z Pell, kieruje swoją załogą łagodnie zamiast wywrzaskiwać rozkazy. Wszyscy tutaj traktowali go raczej dobrze, nawet uprzejmie. Tylko sytuacja, w jakiej się znalazł, przerażała go, a także wynikające z niej konsekwencje. Tchórz, powiedziałby o nim z pogardą ojciec. I miałby rację. Był tchórzem. To nie było ani miejsce, ani towarzystwo dla niego.

— Wkrótce zawracamy — odezwał się mężczyzna. Nazywał się Blass, Abe Blass. — Nie skoczymy daleko; tylko kawałek, żeby zejść Mazianowi z drogi. Niech się pan odpręży, panie Lukas. Żołądek już panu nie dolega?

Nic nie odpowiedział. Sama wzmianka o niedyspozycji przyprawiała go o spazm wnętrzności.

— Nic się nie stało — powiedział cicho Blass nie zdejmując ręki z jego ramienia. — Absolutnie nic, panie Lukas. Przybycie Maziana nam nie przeszkadza.

Vittorio spojrzał na Blassa.

— A co będzie, jeśli Flota zauważy nas, kiedy się tam znowu zjawimy?

— Zawsze możemy uciec w skok — uspokoił go Blass. Oko Łabędzia nie zejdzie ze swego posterunku; a Ilyko nie piśnie słowa; dobrze wie, że ma w tym swój interes. Niech pan spokojnie odpoczywa, panie Lukas. Mam wrażenie, że wciąż się pan nas trochę obawia.

— Jeśli mój ojciec został zdemaskowany na Pell…

— To niemożliwe. Jessad zna się na swojej robocie. Proszę mi wierzyć. Wszystko jest dokładnie zaplanowane. A Unia dba o swoich przyjaciół. — Blass poklepał Vittoria po ramieniu. Dzielnie się pan trzyma, jak na pierwszy skok. Proszę przyjąć dobrą radę starego wygi i nie forsować się. Po prostu odpoczywać. Niech pan wróci teraz do świetlicy, a ja skontaktuję się z panem, gdy tylko wytyczymy punkt naszego wyjścia ze skoku.

— Sir — bąknął Vittorio i zrobił, co mu kazano; mijając wartownika wrócił zakrzywiającym się pokładem do pustej świetlicy. Usiadł przy jednoczęściowym stole/ławie, podparł się łokciami o blat i przełknął głośno ślinę.

Tych mdłości nie wywołał sam skok. Vittorio był przerażony. „Zrobię z ciebie mężczyznę”, słyszał w uszach słowa ojca. Przechodził istne męki. Był, kim był, i nie pasował tutaj, nie odpowiadało mu towarzystwo ludzi takich jak Abe Blass i ci podobni do siebie jak dwie krople wody ponuracy. Ojciec posłał go na stracenie. Gdyby był ambitny, próbowałby wykorzystać te okoliczności dla własnych celów, wkraść się w łaski Unii. Ale nie był. Znał swoje możliwości i swoje ograniczenia i tęsknił za Roseen, za swoimi wygodami, za dobrym drinkiem, którego nie mógł wypić po naszpikowaniu taką ilością leków.

Nie zanosiło się na rychłe spełnienie żadnego z tych pragnień; zabiorą go na stronę Unii, gdzie wszyscy chodzą w nogę i to będzie koniec wszystkiego, co znał. Bał się zmian. To co miał na Pell, w zupełności mu wystarczało. Nigdy nie żądał wiele od życia ani od nikogo i myśl, że znajduje się tutaj, pośrodku nicości, przyprawiała go o koszmary.

Ale nie miał wyboru. Ojciec już tego dopilnował.

Po jakimś czasie przyszedł Blass, usiadł i z powagą rozłożył na stole mapy, wyjaśniając mu rozmaite kwestie, jakby on, Vittorio, odgrywał w tej misji jakąś rolę. Patrzył na schemat i usiłował zrozumieć cel tego kluczenia w nicości, kiedy, prawdę mówiąc, nie mógł nawet pojąć, gdzie się znajdują, bo zasadniczo było to nigdzie.

— Powinien się pan czuć bardzo bezpiecznie — powiedział w końcu Blass. — Zapewniam pana, że znajduje się w miejscu daleko bezpieczniejszym niż w tej chwili sama stacja.

— Jest pan w Unii bardzo wysokim oficerem, prawda? zapytał. — Inaczej… nie wysłaliby pana tutaj.

Blass wzruszył ramionami.

— Młot i Oko Łabędzia… to jedyne statki, jakie macie w pobliżu Pell?

Blass ponownie wzruszył ramionami. To była cała jego odpowiedź.



6


WŁAZ KONSERWACYJNY BIAŁY 9-1042;


GODZ. 2100

Od dłuższego czasu kręcili się tu ludzie, ludzie-w-skorupach noszący karabiny. Satyna, drżąc, wcisnęła się głębiej w cienie przy windach towarowych. Stanowili liczną grupę, która uciekła na polecenie Lukasa i która ponownie uciekła, gdy przyszli obcy ludzie. Uciekali drogami, których mogli używać hisa, wąskimi przejściami, ciemnymi tunelami, gdzie hisa mogli oddychać bez masek, a człowiek nie. Ludzie z Nadwyża znali te drogi, ale nie pokazali ich jeszcze obcym i hisa byli tu bezpieczni, chociaż część z nich płakała głęboko w ciemnościach, głęboko, głęboko pod spodem, tak żeby nie usłyszeli ludzie.

Nie było tu żadnej nadziei. Satyna zagryzła wargi i przesunęła się w kucki do tyłu. Zaczekała chwilę, aż zmieni się powietrze i czmychnęła z powrotem w bezpieczny mrok. Dotknęła jej czyjaś ręka. Poczuła woń samca. Syknęła z wyrzutem i zaczęła węszyć za tym, który należał do niej. Otoczyły ją ramiona. Znużona, położyła głowę na twardym ramieniu przytulając się tak, jak on ją przytulał. Niebieskozęby nie zadawał jej żadnych pytań. Wiedział, że nie przynosi żadnych lepszych wieści, wiedział już wtedy, kiedy uparła się wyjść i zobaczyć.

To był kłopot, wielki kłopot. Lukasy tylko gadali i rozkazywali, a obcy straszyli. Starego tu nie było… nie było żadnego z długoterminowców; udali się gdzieś w swoich sprawach chronić jakieś ważne rzeczy, domyślała się Satyna. Poszli wypełniać obowiązki nałożone na nich przez ważnych ludzi, być może obowiązki związane z hisa.

Ale oni nie posłuchali, nie poszli do nadzorców tak samo, jak nie poszedł tam Stary, który też nienawidził Lukasów.

— Wracamy? — spytał ktoś w końcu.

Znaleźliby się w kłopotach, gdyby pokazali się po tej ucieczce. Ludzie byliby na nich źli, a ci ludzie mieli karabiny.

— Nie — zadecydowała, a kiedy podniósł się pomruk niezadowolenia, Niebieskozęby odwrócił głowę, żeby fuknąć na najbardziej sprzeciwiających się.

— Pomyślcie — powiedział. — Pójdziemy, a tam mogą być ludzie i będzie wielki kłopot.

— Jestem głodny — zaprotestował inny. Nikt nie odpowiedział.

Ludzie mogą zabrać im swoją przyjaźń za to, co zrobili. teraz jasno zdawali sobie z tego sprawę. A bez ich przyjaźni mogli być zawsze na Podspodziu. Satyna pomyślała o polach Podspodzia, o miękkich chmurach, które wyobrażała sobie kiedyś jako wystarczająco twarde, żeby można było na nich usiąść, o deszczu i błękitnym niebie i szarozielononiebieskich liściach, o kwiatach i o aksamitnych mchach… a najbardziej o powietrzu, które pachniało domem. Niebieskozęby też chyba marzył o tym coraz więcej, w miarę jak stygło ciepło jej wiosny i już go nie podniecała, bo była młoda i przechodziła dopiero swój pierwszy sezon. Niebieskozęby patrzył teraz na wszystko trzeźwiej. Tęsknił czasami za światem. Czasami i ona tęskniła. Ale żeby być tam zawsze i na zawsze…

Nazywała się Niebo-Ją-Widzi i widziała prawdę. Błękit nieba był fałszywy, był przykryciem rozpostartym jak koc; prawdą były czarne odległości i oblicze wielkiego Słońca błyszczące w ciemności. Prawda będzie wisiała nad nimi zawsze. Tracąc sympatię ludzi wróciliby na Podspodzie bez nadziei, na zawsze i żyliby tam ze świadomością, że są odcięci od nieba. Teraz, kiedy patrzyli na Słońce, ich dom nie był już tam.

— Lukasy czasami odchodzą — mruknął jej do ucha Niebieskozęby.

Wtuliła głowę w jego futro starając się zapomnieć, że jest głodna i spragniona i nie odpowiedziała.

— Karabiny — odezwał się gdzieś blisko inny głos. — Zastrzelą nas i stracimy się na zawsze.

— Nie zastrzelą, jak tu zostaniemy — odpowiedział mu Niebieskozęby — i zrobimy, jak mówię.

— To nie są nasi ludzie — wtrącił gruby głos Wielkoluda. Ci robią krzywdę naszym ludziom.

— To jest ludzka-walka — pouczył go Niebieskozęby. — To nic dla hisa.

Coś przyszło jej na myśl. Podniosła głowę.

— Konstantinowie. To walka-Konstantinów. Znajdziemy Konstantinów i spytamy co robić. Znajdziemy Konstantinów i znajdziemy Starych; koło Miejsca ze Słońcem.

— Spytaj Słońce-Jej-Przyjacielem — wykrzyknął ktoś inny. — Ona musi wiedzieć.

— Gdzie jest Słońce-Jej-Przyjcielem?

Zapadło milczenie. Nikt nie wiedział. Starzy zachowali ten sekret dla siebie.

— Znajdę ją. — To był Wielkolud. Przyczołgał się do nich i wyciągnął w ciemnościach rękę, żeby dotknąć ramienia Satyny.

— Obejdę wiele miejsc. Chodźcie. Chodźcie.

Wstrzymała oddech i niepewnie dotknęła ustami policzka Niebieskozębego.

— Chodźmy — przystał niespodziewanie Niebieskozęby pociągając ją za rękę. Wielkolud popędził już przodem. W ciemnościach słychać było człapanie jego stóp.

Ruszyli za nim, a inni podążyli w ich ślady. Szli ciemnymi korytarzami, wspinali się po drabinkach i przeciskali przez wąskie miejsca, gdzie czasami bywało światło, ale przeważnie panowały ciemności. Kilkoro zostało z tyłu, bo weszli między rury i zimne miejsca i miejsca, które parzyły ich w bose stopy, i mijali maszyny dudniące złowieszczą mocą.

Niebieskozęby, puszczając czasami jej rękę, wysforowywał się na czoło pochodu; później dopędzał go Wielkolud i znowu on wychodził na prowadzenie. Satyna szczerze wątpiła, że Niebieskozęby ma choćby najmniejsze pojęcie, dokąd idzie, albo która droga zaprowadzi ich do Słońce-Jej-Przyjacielem; miała niejasne przeczucie, które wyniosła z planety, że wie, którędy idzie się do Miejsca-ze-Słońcem, w którym już kiedyś byli, serce podpowiadało jej, że to miejsce powinno być… na górze; wiedziała, że to gdzieś na lewo… ale czasami tunele nie skręcały w lewo i kluczy_ li. Dwóch samców parło niezmordowanie do przodu, raz prowadził jeden, raz drugi i w końcu wszyscy dyszeli już ciężko i słaniali się na nogach; coraz więcej hisa nie wytrzymywało tempa i zostawało z tyłu, aż wreszcie idący za nią chwycił ją za rękę błagając tym gestem o zwolnienie tempa… ale Niebieskozęby z Wielkoludem nie zatrzymywali się i straciła z nimi kontakt. Zostawiła za sobą ostatniego z tych, którzy podążali za nimi i szła dalej sama, usiłując dogonić przewodników.

— Dalej już nie — błagała dopędziwszy ich na metalowych stopniach. — Dalej już nie, wracajmy. Zabłądziliście.

Wielkolud nie zważał na jej prośby. Sapiąc podciągnął się wyżej; przytrzymała Niebieskozębego za futro, ale ten syknął tylko ze zniecierpliwieniem i ruszył za Wielkoludem. Szaleństwo. Ogarnęło ich szaleństwo. „Niczym mi nie imponujecie!” zawyła. Podskoczyła z determinacją i łapiąc z trudem oddech pośpieszyła za nimi starając się przemówić do rozsądku tym, którzy przekroczyli już wszelkie granice trzeźwego rozumowania. Mijali teraz płyty i drzwi, które mogły prowadzić na otwartą przestrzeń; nie zatrzymywali się przy nich… ale w końcu dotarli do miejsca, gdzie musieli dokonać wyboru, gdzie nad drzwiami płonęło niebieskie światełko; gdzie zewsząd sterczały drabinki prowadzące i w górę, i w dół, i w trzech różnych kierunkach.

— Tutaj — zawyrokował Wielkolud po chwili zastanowienia i namacał przycisk przy drzwiach, nad którymi płonęła niebieska lampka. — Tędy prowadzi droga.

— Nie — jęknęła Satyna.

— Nie. — Niebieskozęby też się sprzeciwiał, być może oprzytomniawszy trochę; ale Wielkolud nacisnął pierwszy przycisk i kiedy drzwi się otworzyły, wślizgnął się do śluzy powietrznej. — Wracaj — krzyknął za nim Niebieskozęby i rzucili się razem, żeby powstrzymać Wielkoluda, który oszalał na punkcie rywalizacji, który robił to dla niej i tylko dla niej. Wpadli za nim do śluzy; drzwi zamknęły się za ich plecami. Zanim zdążyli go dopaść, ręka Wielkoluda otwierała już drugie drzwi, a za nimi było światło — oślepiło ich.

I nagle huknęły strzały. Wielkolud padł w progu jak rażony piorunem i rozszedł się swąd spalenizny. Wrzeszczał i piszczał przeraźliwie, a Niebieskozęby zawrócił momentalnie na pięcie i walnął w przycisk przy drzwiach, przez które tu weszli. Drzwi otworzyły się i zerwał się straszny wicher. Silne ramię Niebieskozębego porwało ją wpół i pociągnęło za sobą. Zajęczały natychmiast syreny alarmowe, a z ich wyciem mieszał się wrzask ludzkich głosów. Wszystko ucichło, kiedy drzwi się zamknęły. Dopadli do drabinek i uciekali, uciekali na oślep w dół ciemnymi przejściami, głęboko, coraz głębiej w mrok. Ściągnęli z twarzy maski do oddychania, ale powietrze nie pachniało tak jak trzeba. Zwolnili w końcu i zatrzymali się spoceni i roztrzęsieni. Niebieskozęby kołysał się w ciemnościach i zawodził boleśnie, a Satyna obmacywała go szukając ran. Poczuła nagle, jak jego palce zaciskają się na jej ramieniu. Polizała ciepłe jeszcze, przypalone miejsce uśmierzając ból, jak potrafiła, tuliła go do siebie i usiłowała stłumić wściekłość, od której się cały trząsł. Zabłądzili, zabłądzili oboje w ciemnych przejściach; Wielkolud zginął straszną śmiercią, a Niebieskozęby siedział z napiętymi, rozdygotanymi mięśniami i syczał z bólu i złości. Ale po chwili otrząsnął się, dotknął wargami jej policzka i zadrżał, kiedy otoczyła go ramionami.

— O, pozwól nam wrócić do domu — wyszeptał. — Pozwól nam wrócić do domu, o Tam-utsa-pitan, i nie widzieć więcej ludzi. Żadnych maszyn, żadnych pól, żadnej ludzkiej-pracy, tylko zawsze i zawsze hisa. Wracać do domu.

Nic nie odpowiedziała. Ona była wszystkiemu winna, bo to ona podsunęła ten pomysł, a Wielkolud pragnął jej i Niebieskozęby podjął wyzwanie, aby wykazać się swoją odwagą, jak gdyby znajdowali się na wysokich wzgórzach. To ona była winna, to wszystko przez nią. Teraz sam Niebieskozęby mówił o porzuceniu jej marzenia, nie chciał iść za nią dalej. Łzy napłynęły jej do oczu, zwątpiła w siebie, czuła się samotna, może zaszła zbyt daleko. Teraz znajdowali się w gorszych tarapatach, bo żeby nie zginąć tu marnie, musieli wrócić na górę do miejsc-człowieka, otworzyć drzwi i błagać o pomoc, a widzieli już skutki. Obejmowali się i nie ruszali z miejsca, gdzie siedzieli.


Po Mallory widać było, że jest zmęczona; wskazywała na to pustka w jej oczach, gdy przechadzała się między stanowiskami centrum dowodzenia obstawionego jej żołnierzami, okrążając salę po raz nie wiadomo który. Damon obserwował ją opierając się o blat, głodny i zmęczony, ale przyznawał w duchu, że było to nic w porównaniu z tym, co musiał odczuwać personel Floty, który miał za sobą skok i zaraz potem przystąpił do pełnienia żmudnej służby policyjnej; pracownicy, którym nie pozwalano ani na chwilę oddalić się z zajmowanych stanowisk, mieli twarze szare ze zmęczenia i skarżyli się nieśmiało… ale żołnierze wiedzieli, że nie mogą liczyć na żadną zmianę.

— Zamierza pani tu zostać przez całą noc? — spytał ją. Rzuciła mu zimne spojrzenie, nie odpowiedziała i spacerowała dalej.

Obserwował ją przez kilka godzin; zachowywała się tak, jakby coś przeczuwała. Potrafiła poruszać się bezszelestnie; nie, nie paradowała buńczucznie, ale swoim sposobem bycia wywoływała nieświadome przekonanie, że tam, gdzie przechodzi, nikt nie ma prawa się poruszyć. Każdy technik, który musiał wstać, robił to wtedy, gdy Mallory patrolowała inny rząd stanowisk. Ani razu na nikogo nie krzyknęła — w ogóle rzadko się odzywała, a jeśli już, to przeważnie do żołnierzy, a co znaczyły jej słowa, wiedziała tylko ona i oni. Zachowywała spokój, a czasami, przez kilka pierwszych godzin, potrafiła być też miła. Ale nie ulegało wątpliwości, że w powietrzu wisi groza. Większość stałych mieszkańców stacji nigdy nie widziała z bliska sprzętu, jaki otaczał Mallory i jej żołnierzy; nigdy nie miała w rękach karabinu, miałaby trudności z opisaniem tego, co widziała. Tylko w tej niewielkiej próbce dostrzegał trzy różne modele broni — lekki pistolet; pistolety z długą lufą; ciężkie karabiny, wszystko z czarnego tworzywa sztucznego i o złowieszczych symetriach; pancerze amortyzujące siłę rażenia takiej broni… nadawały żołnierzom ten sam nieludzki wygląd maszyn śmierci co reszta wyposażenia. Odprężenie się w obecności takich postaci było niemożliwe.

W drugim końcu sali wstała jakaś kobieta-technik, obejrzała się przez ramię, chcąc sprawdzić, czy nie poruszył się któryś z karabinów… i ruszyła przejściem stąpając tak ostrożnie, jakby było zaminowane. Oddała Damonowi wydruk komunikatu i od razu wróciła na swoje miejsce. Damon trzymał kartkę w ręku zwlekając z jej przeczytaniem, świadomy zainteresowania Mallory. Przerwała swój spacer. Widząc, że w żaden sposób nie uda mu się odwrócić od siebie uwagi, rozłożył kartkę i przeczytał: PSSCIA/PACPAKONSTANT INDAMON/AU 1-I-1-1-1 / 1030/ 10/4/ 52/2136DG/0936P/START/PAPIERY TALLEYA SKONFISKOWANE A TALLEY ARESZTOWANY Z ROZKAZU FLOTY/DRUGI OFICER DAŁ DO WYBORU UMIESZCZENIE GO W ARESZCIE LOKALNYM ALBO ODDANIE W RĘCE WOJSKA/TALLEY OSADZONY W NASZYM ARESZCIE/TALLEY ŻĄDA WYSŁANIA POWIADOMIENIA DO RODZINY KONSTANTINÓW/CO NINIEJSZYM CZYNIMY/PROSIMY O INSTRUKCJE/PROSIMY O WYJAŚNIENIE CO Z NIM ROBIĆ/SAUNDERSKOMSEKCZERWONEGO JEDEN/KONIECKONIECKONIEC.

Podniósł wzrok z mieszanymi uczuciami ulgi, że to nie coś gorszego i zdenerwowania tym, co się. stało. Krew pulsowała mu w szalonym tempie. Mallory patrzyła prosto na niego zaciekawiona, usiłując nie okazać na swej twarzy zainteresowania. Ruszyła w jego stronę. Pomyślał, czyby nie skłamać i mieć nadzieję, że nie zażąda pokazania meldunku i nie przeczyta go, ale przypomniawszy sobie, co o niej wie, rozmyślił się.

— Mój przyjaciel popadł w tarapaty — powiedział. — Muszę wyjść, żeby dowiedzieć się, o co chodzi.

— To ma związek z nami?

Po raz drugi pomyślał, czy nie skłamać.

— Coś w tym rodzaju.

Wyciągnęła rękę. Nie oddał jej kartki.

— Może potrafię panu pomóc. — Oczy miała zimne i nie cofała dłoni odwróconej wnętrzem do góry ręki. — Czy mamy stąd wnosić — spytała, kiedy nadal zwlekał — że to coś krępującego dla stacji? A może posuniemy się dalej w naszych przypuszczeniach?

Wręczył jej karteczkę, dopóki jeszcze dawała mu możliwość wyboru. Przebiegła wzrokiem jej treść, przez chwilę sprawiała wrażenie zakłopotanej i stopniowo wyraz jej twarzy ulegał zmianie.

— Talley — mruknęła. — Josh Talley?

Skinął głową, a ona zacisnęła usta.

— Przyjaciel Konstantinów. Jak to czas wszystko zmienia.

— Jest przystosowany.

Zamrugała powiekami.

— Na własne żądanie — wyjaśnił. — A co mu pozostało po pobycie na Russellu?

Nie spuszczała z niego wzroku, a on pragnął odwrócić oczy i zapaść się pod ziemię. W trakcie przystosowania wychodziły na jaw różne rzeczy. Jej intymne sprawy, czego wcale sobie nie życzyła, czego tak wyraźnie sobie nie życzyła — na Pell w aktach.

— Jak się czuje? — spytała.

W jego odczuciu nawet to pytanie było dziwnie nietaktowne i pominął je milczeniem.

— Przyjaźń — powiedziała. — Przyjaźń i to między tak przeciwnymi biegunami. A może to patronat? Prosił o przystosowanie, a wy spełniliście jego prośbę; skończyliście to, co zaczął Russell… widzę tu powód do wyrzutów sumienia, czy się mylę?

— Tu nie jest Russell.

Na jej twarzy pojawił się uśmiech, któremu oczy zadawały kłam.

— Jaki wspaniały jest ten świat, panie Konstantin, gdzie wciąż jeszcze jest tyle gwałtu. I gdzie istnieje Q… tu, na tej właśnie stacji. Na wyciągnięcie ręki jedni od drugich dzięki zarządzeniu pańskiego biura. No, może samo Q to źle ulokowane współczucie. Podejrzewam, że byliście zmuszeni stworzyć owo piekło półśrodkami. Wystawiając na próbę swoją wrażliwość. Ten Uniowiec to pański prywatny obiekt oburzenia? Pańska namiastka moralności… czy też wyraz pańskiego stosunku do wojny, panie Konstantin?

— Chcę go wyciągnąć z aresztu. Chcę odzyskać jego papiery. On nie ma już nic wspólnego z polityką.

Nikt nie zwracał się do Mallory w ten sposób; po prostu nikt. Po długiej chwili przerwała kontakt z jego oczyma i skinęła wolno głową.

— Zdaje pan sobie sprawę z odpowiedzialności?

— Biorę ją na siebie.

— Wobec tego… Nie. Nie, panie Konstantin, nigdzie pan nie pójdzie. Nie musi pan zjawiać się w więzieniu osobiście. Przekażę rozkaz jego zwolnienia kanałami Floty, każę puścić go do domu… jeśli zapewni mnie pan, źe sprawa wygląda tak, jak pan mówi.

— Jeśli pani chce, mogę pokazać akta.

— Jestem pewna, że nie zawierają żadnych rewelacji. — Skinęła nieznacznie ręką dając znak komuś stojącemu za nim. Ciarki przeszły mu po plecach, bo uświadomił sobie nagle, że przez cały czas w jego plecy wymierzona była lufa karabinu. Mallory podeszła do konsoli komunikatora, pochyliła się nad technikiem i nacisnęła klawisz kanału zarezerwowanego dla Floty. — Tu Mallory. Zwolnić człowieka nazwiskiem Joshua Talley przebywającego w areszcie stacji i zwrócić mu dokumenty. Powiadomić o tym stosowne władze Floty i stacji. Over.

Przyszło potwierdzenie, bezosobowe i suche.

— Czy mogę — spytał Damon — czy mogę z nim porozmawiać? Chciałem mu udzielić kilku prostych rad…

— Proszę pana — powiedziała jedna z siedzących niedaleko kobiet-techników odwracając się w swoim fotelu. — Proszę pana…

Spojrzał ze zniecierpliwieniem na jej zmęczoną twarz.

— W zielonym cztery zastrzelono Dołowca, sir.

Zatkało go. Przez chwilę jego umysł nie mógł zaskoczyć.

— On nie żyje, sir.

Potrząsnął głową czując, jak żołądek podchodzi mu do gardła, odwrócił się i wlepił wzrok w Mallory.

— Oni z wszystkimi żyją w zgodzie. Żaden Dołowiec nigdy nie podniósł na człowieka ręki, chyba podczas ucieczki, w panice. Nigdy.

Mallory wzruszyła ramionami.

— Co się stało, to się nie odstanie, panie Konstantin. niech pan się zajmie swoimi sprawami. Komuś zadrżał palec i pociągnął spust; był rozkaz nie strzelać. To nasza sprawa, nie pańska. Nasi ludzie się tym zajmą.

— Oni są ludźmi, kapitanie.

— Do ludzi też strzelaliśmy — powiedziała Mallory niewzruszenie. — Powiedziałam, żeby się pan do tego nie mieszał. Ta sprawa podpada pod prawo wojenne i ja się nią zajmę.

Stał nieruchomo. Wszystkie twarze na sali były zwrócone w ich stronę i na pulpitach mrugały ignorowane lampki.

— Do roboty — rzucił im ostro i od razu odwrócili się plecami. — Trzeba posłać tam lekarza ze stacji.

— Niech pan nie nadużywa mojej cierpliwości — powiedziała Mallory.

— Oni są naszymi obywatelami.

— Widzę, że macie szeroką skalę obywatelstwa, panie Konstantin.

— Mówię pani, oni są przerażeni całym tym zamieszaniem. Jeśli chce pani na stacji chaosu, kapitanie, to niech pani wywoła panikę wśród Dołowców.

Zastanowiła się przez chwilę nad jego słowami i w końcu skinęła bez urazy głową.

— Jeśli potrafi pan zaradzić zaistniałej sytuacji, panie Konstantin, to niech się pan nią zajmie. I idzie, gdzie chce.

Nareszcie. Może iść. Odwrócił się, żeby odejść i obejrzał poczuwszy nagle strach przed Mallory, która mogła się nie liczyć z opinią publiczną. Przegrał, pozwolił ponieść się emocjom… a ona powiedziała „idź”; jak gdyby jego duma była niczym.

Wyszedł z sali z niepokojącym uczuciem, że zrobił coś rozpaczliwie niebezpiecznego.

— Przepuścić Damona Konstantina — przetoczył się grzmotem po korytarzach głos Mallory i żołnierze, którzy szykowali się już, żeby go zatrzymać, nie uczynili tego.


Wypadł z windy na zielonym cztery, puścił się pędem z przepustką i kartą w ręku, machnął dokumentami przed nosem gorliwemu żołnierzowi, który usiłował zagrodzić mu drogę i minął go nie zatrzymując się. Już z daleka zobaczył zbiegowisko żołnierzy zasłaniające cały widok. Dobiegł do nich, zatrzymany obcesowo pokazał swoją kartę i przepchnął się przez tłum.

— Damon. — Usłyszał głos Eleny, zanim ją zobaczył. Odwrócił się szybko i popychany przez tłoczących się żołnierzy w pancerzach, znalazł w jej ramionach. Przytulił ją z ulgą do siebie.

— To jeden z tymczasowych — powiedziała. — Samiec zwany Wielkoludem. Nie żyje.

— Chodźmy stąd — powiedział nie ufając zbytnio morale żołnierzy. Spojrzał przez jej ramię. Na podłodze przy włazie konserwacyjnym zastygała kałuża krwi. Zabitego Dołowca wsadzono do plastikowego worka, położono na noszach i przygotowano do wyniesienia. Elena, przywarłszy ramieniem do jego ramienia, nie zdradzała ochoty do odejścia.

— Drzwi go przycięły — powiedziała. — Ale wtedy już prawdopodobnie nie żył… Porucznik Vanars z Indii — mruknęła. W ich kierunku przepychał się młody oficer. — Dowodzi tym oddziałem.

— Co się stało? — spytał porucznika Damon. — Co się tutaj stało?

— Pan Konstantan? Zaszło pożałowania godne nieporozumienie. Ten Dołowiec wyrósł jak spod ziemi.

— To jest Pell, poruczniku, roi się tu od cywilów. Stacja zażąda wyczerpującego raportu w tej sprawie.

— W imię bezpieczeństwa waszej stacji, panie Konstantan, dobrze panu radzę jeszcze raz przejrzeć obowiązujące tu przepisy bezpieczeństwa. Wasi robotnicy rozhermetyzowali śluzę. Dołowca przecięło na pół, kiedy zadziałała awaryjna instalacja uszczelniająca; ktoś otworzył za wcześnie drzwi wewnętrzne. Jak daleko biegną te tunele? Są wszędzie?

— Prowadzą w dół — odezwała się Elena. — W głąb. To byli prawdopodobnie tymczasowi, a oni nie znają dobrze tuneli. I na pewno nie zamierzają wyjść ponownie przekonawszy się, że grożą im tutaj karabiny. Będą się kryli tam na dole, dopóki nie umrą.

— Każcie im wyjść — powiedział Vanars.

— Nie zna pan Dołowców — powiedział Damon.

— Usuńcie ich wszystkich z tuneli i poblokujcie wejścia.

— To są tunele konserwacyjne stacji, poruczniku; a nasi robotnicy Dołowcy żyją w tej sieci, bo panuje tam atmosfera ich planety. Tuneli nie można odciąć. Wejdę tam — zwrócił się do Eleny. — Może odpowiedzą.

Przygryzła wargę.

— Zostanę tutaj — powiedziała — dopóki nie wrócisz.

Istniały pewne trudności, o których powinien poinformować porucznika. To nie było miejsce dla nich. Zerknął na Vanarsa.

— To może trochę potrwać. Dołowcy na Pell nie są zbyt komunikatywni. Są przerażeni i mogą się zaszyć w zakamarkach, w których powymierają i narobią nam prawdziwych kłopotów. Jeśli mi się nie uda, skontaktujcie się z władzami stacji; broń Boże nie wysyłajcie za mną żołnierzy; z nimi trzeba łagodnie. Jeśli jeszcze raz wypali w ich pobliżu jakiś karabin, możemy stracić cały system konserwacyjny, sir. Systemy podtrzymania życia nasz i ich są ze sobą wzajemnie sprzężone i pozostają w precyzyjnej równowadze.

Vanars nic nie odpowiedział. Nie zareagował. Trudno było zgadnąć, czy jemu i całej tej bandzie można przemówić do rozsądku. Damon uścisnął rękę Eleny i przepchnął się łokciami przez tłumek żołnierzy w pancerzach. Okrążając ciemną kałużę krwi podszedł do śluzy i wsunął kartę w szczelinę.

Drzwi otworzyły się i zaraz zamknęły za nim zapoczątkowując automatyczny cykl otwierania śluzy. Sięgnął po sprzęt do oddychania dla ludzi, który w takich komorach wisiał zawsze na prawo od wejścia, i nasunął na twarz maskę, zanim skutki oddychania panującą tu atmosferą nie stały się opłakane. Jego oddech rozlegał się teraz w metalowej komorze głośnym cmokaniem i poświstywaniem i odgłosy te kojarzyły mu się podświadomie z obecnością Dołowca. Otworzył drzwi wewnętrzne i usłyszał echo powracające z głębin. Tam gdzie stał, świeciła słaba, niebieska lampka, ale nie ruszył dalej, dopóki nie otworzył małej szafki przy drzwiach i nie wyjął stamtąd reflektora. Silna wiązka światła rozcięła mrok i padła na pajęczynę stali.

— Dołowcy! — zawołał; jego głos niósł się głuchym echem coraz to niżej i niżej. Przekroczył próg drzwi, i te zamknęły się za nim. Stojąc na metalowej platformie, z której we wszystkie strony biegły drabinki, czuł przenikliwy chłód. — Dołowcy! Tu Damon Konstantin! Słyszycie mnie? Jeśli słyszycie, odezwijcie się.

Echa zamierały bardzo powoli gdzieś daleko w dole.

— Dołowcy?

Z ciemnej otchłani doszedł cichy jęk, odbite echem zawodzenie, od którego włosy zjeżyły mu się na głowie. Są rozeźleni?

Podszedł kawałek dalej ściskając w jednym ręku reflektor, a w drugim cienką poręcz, zatrzymał się i nasłuchiwał.

— Dołowcy?

W mrocznej głębi coś się poruszyło. Daleko w dole rozległ się bardzo cichy szelest stóp stąpających po metalu.

— Konstantin? — wyseplenił nieludzki głos. — Człowiek-Konstantin?

— Mówi Damon Konstantin — zawołał znowu. — Proszę was, chodźcie na górę. Nie ma już karabinów. Jest bezpiecznie.

Zastygł w bezruchu, wyczuwając lekkie drżenie pomostu spowodowane tupotem nóg daleko w dole, w mroku. Usłyszał oddechy i jego oczy wyłowiły w głębi jakiś migoczący złudnie ognik. Miał wrażenie, że dostrzega w mroku futro i błysk innych oczu wspinających się po rusztowaniach. Zastygł w bezruchu samotny, słaby człowiek i te mroczne przestrzenie. Nie byli niebezpieczni… ale nikt dotychczas nie strzelał do nich z karabinów.

Podchodzili sponiewierani, gramoląc się z sapaniem na ostatnie piętro rusztowania, lepiej teraz widoczni w świetle ręcznego reflektora; jeden ranny, drugi z wybałuszonymi z przerażenia oczyma.

— Człowiek-Konstantin — wymamrotał trzęsącymi się ustami ten przestraszony. — Ratuj, ratuj, ratuj.

Wyciągali błagalnie ręce. Odstawił reflektor na żebrowaną podłogę platformy, na której stał i przygarnął ich jak dzieci, ze szczególną ostrożnością dotykając samca, bo biedak miał całe ramię we krwi i szczerzył zęby powarkując nerwowo.

— Już dobrze — zapewnił ich. — Jesteście bezpieczni, nic wam już nie grozi. Wyprowadzę was na zewnątrz.

— Bać się, człowiek-Konstantin. — Samica klepnęła swego towarzysza po ramieniu i spoglądała to na jednego, to na drugiego pociemniałymi oczami. — Wszyscy chować, uciekać, nie znaleźć droga.

— Nie rozumiem, co mówisz.

— My więcej, więcej, więcej, głodni na śmierć, bać się na śmierć. Prosi pomóc nas.

— Zawołaj ich.

Dotknęła samca wymownym gestem troski. Samiec zatrajkotał coś do niej i popchnął ją lekko w jego stronę. Zbliżyła się i dotknęła Damona.

— Poczekam — zapewnił ją Damon. — Poczekam tutaj. Nic wam nie grozi.

— Kochać cię — wyrzuciła z siebie i zaczęła pośpiesznie złazić z powrotem na dół z pobrzękiwaniem metalowych stopni. Po chwili zniknęła w mroku.

Minęło jeszcze parę chwil i z głębin buchnęły radosne piski i trele, które zaraz zwielokrotniło echo; budziły się głosy z innych miejsc, głosy samców i samic, w dole i w górze, aż w końcu cała otchłań i mrok oszalały. Tuż obok niego rozległ się przenikliwy skrzek; to samiec krzyczał coś do tych na dole.

Nadchodzili w ciszy, która nagle zapadła; słychać było tylko metaliczny odgłos kroków dochodzący z dołu i od czasu do czasu rozlegały się niesione echem nawoływania i jęki, od których włos się jeżył na głowie.

Samica wróciła szybko, żeby poklepać swojego towarzysza po ramieniu i dotknąć ręki Damona.

— Ja Satyna, ja zawołać. Powiedzieć on dobry, człowiek-Konstantin.

— Muszą wychodzić przez śluzę po kilkoro na raz, rozumiesz? Ostrożnie ze śluzą.

— Ja znać śluza — zapewniła go. — Ja ostrożna. Iść, iść, ja ich przyprowadzić.

I już spuszczała się szybko z powrotem na dół. Damon otoczył samca ramieniem i wprowadził do śluzy. Naciągnął mu na twarz maskę, bo biedak był jeszcze w szoku; szczerzył z bólu zęby, ale nie próbował go ugryźć ani zaatakować. Otworzyły się drugie drzwi. W panującym za nimi blasku zobaczyli uzbrojonych ludzi i Dołowiec szarpnął mu się pod pachą, wyszczerzył zęby i splunął, ale złagodniał zaraz pod wpływem uspokajającego uścisku ramienia Damona. Elena przeciskała się już przez żołnierzy wyciągając ręce, żeby mu pomóc.

— Każ się cofnąć żołnierzom — warknął Damon oślepiony jasnością, nie mogąc odróżnić w tłumie Vanarsa. — Odsunąć się. Nie wymachiwać w ich stronę karabinami. — Pomógł Dołowcowi usiąść na podłodze pod ścianą, a Elena wzywała tłoczących się ludzi do przepuszczenia lekarza. — Wycofać stąd tych żołnierzy! — krzyknął znowu Damon. — Zostawić to nam!

Dowódca wydał rozkaz. Ku wielkiej uldze Damona żołnierze z Indii zaczęli się wycofywać. Dołowiec siedział nieruchomo, a przy nim klęczał lekarz ze swoją torbą; trzeba było trochę perswazji, żeby pozwolił sobie obejrzeć zranione ramię. Damon ściągnął z twarzy maskę, która utrudniała mu oddychanie i uścisnął rękę siadającej obok niego Eleny. Powietrze cuchnęło potem przerażonego Dołowca, ostrą wonią piżma.

— Nazywa się Niebieskozęby — powiedział lekarz odczytując tabliczkę. Zrobił kilka szybkich notatek i przystąpił do opatrywania rany. — Oparzenie i krwotok. Nic poważnego, to tylko szok.

— Pić — stęknął Niebieskozęby sięgając do torby lekarza. Lekarz odebrał mu ją i spokojnie obiecał przynieść wody, jeśli ją znajdą.

Śluza otworzyła się i wyszedł z niej blisko tuzin Dołowców. Czytając w ich oczach panikę Damon wstał. „Jestem Konstantin”, powiedział bez zwłoki, bo dźwięk tego nazwiska wpływał na Dołowców dziwnie uspokajająco. Przywitał ich z wyciągniętymi ramionami, znosząc dzielnie uściski spoconych, zdezorientowanych Dołowców, delikatne obejmowanie silnymi, porośniętymi futrem ramionami. Tak samo przywitała ich Elena i w chwilę później ze śluzy wysypała się następna grupka tworząc korek, który zatarasował przejście i przewyższał już liczebnością żołnierzy stojących w końcu korytarza. Dołowcy rzucali w tamtym kierunku zaniepokojone spojrzenia, ale trzymali się razem. Z kolejną grupką wyszła ze śluzy towarzyszka Niebieskozębego. Trajkotała z niepokojem, dopóki go nie odnalazła. Vanars wszedł między nich i nie zatoczywszy się ani razu w tej brązowofutrzastej powodzi, przepchnął się do Konstantina.

— Macie ich jak najszybciej odprowadzić w bezpieczne miejsce — powiedział.

— Niech pan przekaże przez komunikator, żeby dali nam wolną drogę rampami awaryjnymi od czwartej do dziewiątej, aż do doków — powiedział Damon. — Stamtąd można się dostać do ich miejsca zakwaterowania. To najszybsza i najbezpieczniejsza z możliwych tras. — Nie czekał na komentarz Vanarsa, tylko skinął ręką na Dołowców. — Za mną! — krzyknął.

Umilkli i ruszyli. Niebieskozęby z ręką owiniętą białym bandażem podźwignął się z ziemi, żeby nie zostać z tyłu i zatrajkotał coś do innych. Zawtórowała mu Satyna i wśród Dołowców podniosła się powszechna i spontaniczna, radosna wrzawa. Damon szedł na czele ramię w ramię z Eleną, a Dołowcy dotrzymywali im kroku maszerując ochoczo i szybko obok i za nimi przy specyficznym akompaniamencie posapywań przez maski do oddychania. Kilku strażników rozstawionych wzdłuż korytarza, znalazłszy się nagle w mniejszości, trwało w bezruchu na swych posterunkach, a Dołowcy trajkotali między sobą z coraz większą swobodą. Tak dotarli do końca korytarza i wkroczyli na szeroką, spiralną rampę prowadzącą do drzwi na wszystkich dziewięciu poziomach. Gdy zaczęli schodzić po rampie, lewą rękę Damona oplotło wężowym ruchem czyjeś ramię; spojrzał w bok i zobaczył obok siebie Niebieskozębego; razem z nim szła Satyna. Ta dziwaczna, cztero-, nie, pięcioosobowa kompania, bo jeszcze jeden Dołowiec wsunął ramię pod prawą rękę Eleny, kroczyła teraz pierś w pierś na czele pochodu. Satyna krzyknęła coś. Odpowiedział jej chór głosów. Znowu coś krzyknęła; jej głos powrócił odbity echem od głębi i wyżyn; i znowu zagrzmiał chór radosnych głosów, któremu towarzyszył równoczesny podskok całej podążającej za nimi gromady. Teraz krzyknął ktoś z tyłu; i jemu odpowiedziano chórem; i znowu. Damon uścisnął dłoń Eleny poruszony z początku i zaniepokojony tym dziwnym zachowaniem, ale idący obok niego Dołowcy promienieli radością i wydawane przez nich okrzyki zaczynały mu przypominać jakąś pieśń marszową.

Wkroczyli na zielony dziewięć, przemaszerowali przez długi korytarz i weszli z głośnym okrzykiem na teren doków; odpowiedziało im echo. W tyralierze żołnierzy strzegących dostępu do statków nastąpiło złowieszcze poruszenie, ale na tym się skończyło.

— Stać — zakomenderował Damon i zatrzymali się. Tutaj mieszkali i nadeszła chwila rozstania. — Idźcie — powiedział Damon — idźcie i bądźcie ostrożni. Nie straszcie ludzi z karabinami.

Myślał, że puszczą się biegiem ku wolności, bo już zaczynali przestępować z nogi na nogę, ale oni podchodzili jeden za drugim i z czułą delikatnością ściskali jego i Elenę, przez co rozstanie trochę potrwało.

Satyna i Niebieskozęby objęli ich i poklepali jako ostatni.

— Kochać was — powiedział Niebieskozęby.

— Kochać was — powtórzyła za nim Satyna.

Ani słowa, ani jednego pytania o zabitego.

— Wielkolud zginął — poinformował ich Damom chociaż wnioskując z oparzenia Niebieskozębego był pewien, że są w jakiś sposób wplątani w tę aferę. — Nie żyje.

Satyna dygnęła z namaszczeniem, wcale nie zaskoczona tą wiadomością.

— Ty wysłać go do domu, człowiek-Konstantin.

— Odeślę go — obiecał. Ludzie umierając nie zasługiwali na transport. Nie byli tak silnie przywiązani do tej ziemi ani do jakiejkolwiek innej ziemi. Odczuwali nieokreśloną potrzebę grzebania swoich zmarłych, ale nie za cenę kłopotu, jakie niósł pochówek. Był to kłopot, ale kłopotliwe było też zostać zamordowanym daleko od domu. — Dopilnuję tego.

— Kochać was — oznajmiła uroczyście Satyna, uściskała go po raz drugi, potem najdelikatniej jak potrafiła, położyła dłoń na brzuchu Eleny i oddalili się razem z Niebieskozębym, żeby po przejściu paru kroków puścić się pędem ku śluzie prowadzącej do ich tuneli.

Elena stała z ręką na brzuchu i patrzyła na Damona z oszołomieniem.

— Skąd ona wiedziała? — zapytała śmiejąc się z zakłopotaniem. Jego też to zastanowiło.

— Trochę widać — powiedział.

— Oni też to widzą?

— Sami nie mają dużych brzuchów — odparł i patrząc przez jej ramię na doki i szeregi żołnierzy dodał: — Chodźmy stąd. Nie lubię tego miejsca.

Spojrzała tam gdzie on, na żołnierzy i bardziej barwne grupki koczujące przy barach i restauracjach ciągnących się ku uciekającemu w górę horyzontowi doków, na kupców nie spuszczających oka z wojska i z doków, które im zabrano.

— To miejsce należało do kupców od zarania Pell — powiedziała — tak samo bary i domy noclegowe. Teraz zamyka się je i nawet żołnierze Maziana nie będą tym uszczęśliwieni. Załogi frachtowców i mazianowcy w jednym barze, w jednym domu noclegowym… niech lepiej służba bezpieczeństwa stacji ma się na baczności, kiedy któryś z tych żołnierzy urwie się na lewą przepustkę.

— Chodźmy — powiedział Damon biorąc ją za rękę. — Nie chcę żebyś się w to mieszała. Rzucasz wszystko i biegniesz do tamtego korytarza z Dołowcami…

— A ty gdzie byłeś? — odparowała. — Na dole w tunelach.

— Znam je.

— A ja znam doki.

— To co robiłaś tam na górze, na czwartym?

— Byłam tutaj, kiedy przyszła wiadomość; poprosiłam Keu, żeby mi pozwolił wrócić do mojego miejsca pracy i zgodził się; przydzielił mi też swojego porucznika do współpracy z biurami dokowymi; byłam w pracy, jeśli chcesz wiedzieć; a kiedy przez komunikator Floty nadeszła ta wiadomość, pobiegłam na górę razem z Vanarsem, zanim nie zastrzelili kogoś jeszcze.

Przytulił ją czule i ruszyli korytarzem skręcając do niebieskiego dziewięć. Ujrzeli kolejny wyludniony korytarz strzeżony przez rozstawionych z rzadka żołnierzy.

— Josh — przypomniał sobie nagle, opuszczając rękę.

— Co Josh?

Skręcił do windy wyjmując po drodze papiery z kieszeni, ale pełniący tu służbę żołnierze z Indii przepuścili ich bez sprawdzania dokumentów.

— Zgarnęli Josha. Mallory wie, że tu jest i gdzie jest.

— Co zamierzasz zrobić?

— Mallory zgodziła się go zwolnić. Może już go wypuścili. Muszę sprawdzić w komputerze, czy jest jeszcze w areszcie, czy już w swoim mieszkaniu.

— Mógłby spać u nas.

Zamilkł. O tym nie pomyślał.

— Czy inaczej będziemy mogli spać spokojnie? — spytała.

— W jego towarzystwie też sobie nie pośpimy. We trójkę w takiej klitce. A może w jednym łóżku?

— Sypiałam już w tłoku. Czasami nawet dłużej niż jedną noc. Jeśli dobiorą się do niego…

— Eleno. Co innego, gdy protest składa stacja. W tej sprawie istnieją pewne drażliwe momenty, osobiste porachunki z Joshem…

— Tajemnice?

— Rzeczy, które nie lubią światła dziennego. Rzeczy, których wyjścia na jaw Mallory może sobie nie życzyć, rozumiesz? Ona jest niebezpieczna. Rozmawiałem z wieloma mordercami, którzy nie dorastali jej do pięt, jeśli chodzi o bezwzględność.

— Jest kapitanem Floty. To elita, Damonie. Spytaj którego chcesz kupca. Orientujesz się przecież, że w tych oddziałach, które zajęły stację, znajduje się niejeden krewniak kupców, ale oni nie wyłamią się z szeregu nawet po to, by pozdrowić własną matkę. To co zabiera Flota… już nie wraca. Znam Flotę lepiej od ciebie i mogę ci tylko powiedzieć, że jeśli chcemy coś zrobić, to powinniśmy to zrobić. Teraz.

— Zabierając go do siebie ryzykujemy odnotowanie tego faktu w aktach Floty…

— Wydaje mi się, że wiem, co chcesz zrobić.

Ona też była uparta. Zatrzymał się przy windzie i myślał z palcem na przycisku.

— Tak, chyba będzie lepiej, jeśli go do siebie zabierzemy przyznał w końcu.

— Tak — powiedziała. — Ja też tak myślę.



7


PELL: SEKTOR BIAŁY CZTERY:


GODZ. 2230

Jon Lukas podążał wyludnionymi korytarzami zdenerwowany pomimo posiadania przepustki, jakie Keu wydał wszystkim, którzy znajdowali się w sali rady. Obiecano im, że poczynając od świtu dnia głównego może nastąpić stopniowe wycofywanie żołnierzy. Musi, pomyślał. Niektórych już odesłano na odpoczynek. Zluzowały ich nie noszące pancerzy załogi statków Floty; wszędzie panował spokój; tylko raz, przy wyjściu z windy, musiał okazać dokumenty. Dotarł do swoich drzwi i otworzył je za pomocą karty.

W pokoju frontowym nie było nikogo. Serce podskoczyło mu ze strachu do gardła na myśl, że jego nieproszony gość ulotnił się, ale w tym samym momencie w korytarzyku przy kuchni pojawił się Bran Hale, który wyraźnie odetchnął z ulgą na jego widok.

— W porządku — powiedział Hale i z kuchni wyszedł Jessad, a za nim dwóch ludzi Hale’a.

— Nareszcie — odezwał się Jessad. — To zaczynało być coraz bardziej nudne.

— I dalej będzie — powiedział z irytacją Jon. — Dziś zostajecie tu wszyscy na noc; Hale, Daniels, Clay… Nie życzę sobie, aby pod nosem żołnierzy wysypywał się z mojego mieszkania tabun gości. Odejdą nad ranem.

— Flota? — zapytał Hale.

— Pełno żołnierzy we wszystkich korytarzach. — Jon podszedł do kuchennego barku i przyjrzał się butelce, która była pełna, kiedy wchodził, a teraz widać już było w niej dno. Nalał sobie drinka i z westchnieniem pociągnął łyk. Oczy piekły go z wyczerpania. Podszedł do ulubionego fotela i zagłębił się w nim z rozkoszą. Jessad zajął miejsce naprzeciw, po drugiej stronie niskiego stolika, a Hale ze swoimi ludźmi szperali w barku szukając następnej butelki. — Cieszę się, że był pan ostrożny — powiedział do Jessada. — Niepokoiłem się.

Jessad uśmiechnął się swymi kocimi oczyma.

— Wyobrażam sobie. Ale jestem pewien, że zaraz pomyślał pan nad rozwiązaniem. Niewykluczone, że nadal się pan nad nim zastanawia. Może przedyskutujemy to wspólnie?

Jon zmarszczył czoło i zerknął na Hale’a i jego ludzi. — Bardziej ufam im niż panu i to jest fakt.

— Nie wykluczam, że brał pan też pod uwagę możliwość pozbycia się mnie — powiedział Jessad. — I nie byłbym wcale zdziwiony, gdyby właśnie w tej chwili bardziej pochłaniała pana myśl, gdzie to zrobić niż czy w ogóle to zrobić. W ten sposób mógłby się pan pozbyć całego kłopotu. I prawdopodobnie pozbyłby się pan.

Bezpośredniość zbiła Jona z tropu.

— Ponieważ to pan podjął ten temat, przypuszczam, że trzyma pan w zanadrzu kontrpropozycję.

Uśmiech nie spełzał z ust Jessada.

— Po pierwsze: nie stanowię żadnego bezpośredniego zagrożenia; może zechce pan to przemyśleć. Po drugie: przybycie Maziana wcale mnie nie przeraża.

— Dlaczego?

— Ponieważ byłem przygotowany na taką ewentualność.

Jon podniósł szklankę do ust i pociągnął łyk piekącego trunku.

— Jak to?

— Kiedy skacze się, żeby trafić w jakiś określony punkt Kosmosu, panie Lukas, można tego dokonać na jeden z trzech bezpiecznych sposobów: po pierwsze nie wchodzić w skok zbyt gwałtownie… jeśli znajduje się pan w bardzo dobrze sobie znanej okolicy; albo wykorzystać siłę przyciągania gwiazdy; albo, jeśli jest pan dobry, jakiejś masy znajdującej się w punkcie przejściowym. W pobliżu Pell krąży sporo żelastwa, prawda? Niezbyt tego dużo, ale wystarczy.

— O czym pan mówi?

— O flocie Unii, panie Lukas. Czy myśli pan, że bez żadnego powodu po raz pierwszy od dziesiątków lat Mazian zgromadził w jednym miejscu wszystkie swoje statki? Pell jest wszystkim, co im pozostało, a niedaleko stąd znajduje się flota Unii. Wysłali mnie właśnie przodem wiedząc, że Mazian się tu zjawi.

Hale i jego ludzie rozsiedli się na kanapie i na jej poręczach. Jon rozważał w myślach sytuację. Pell w charakterze pola bitwy; to był najgorszy ze wszystkich możliwych scenariuszy.

— A co się stanie z nami, kiedy się okaże, że nie można wyprzeć stąd Maziana?

— Maziana można przepędzić. A wtedy nie pozostanie mu już ani jedna baza. Będzie skończony; a my będziemy mieli pokój, panie Lukas, ze wszystkimi wypływającymi z tego korzyściami. Po to tu jestem.

— Słucham.

— Trzeba usunąć wyższych urzędników. Trzeba usunąć Konstantinów. Pan musi zająć ich miejsce. Czy będzie pana na to stać, panie Lukas, pomimo związków rodzinnych? Wiem, że wchodzi tu w grę pokrewieństwo; pan, żona Konstantina…

Zacisnął mocno usta zżymając się jak zawsze na samą myśl o Alicji. Nie potrafił się z tym pogodzić. Nigdy tego nie przetrawi. Tej wegetacji podtrzymywanej przez maszyny nie można było nazwać życiem. To nie było życie. Otarł twarz.

— Nie rozmawiamy ze sobą. Od lat nie zamieniliśmy słowa. Moja siostra jest inwalidką; Dayin pewnie wam powiedział.

— Tak, wiem o tym. Mówię o jej mężu, o jej synach. Będzie pana na to stać, panie Lukas?

— Czy będzie mnie stać? Tak, jeśli takie planowanie ma sens.

— Na tej stacji przebywa człowiek nazwiskiem Kressich. Wciągnął powoli powietrze w płuca opierając trzymaną w dłoni szklankę z drinkiem na poręczy fotela.

— Vassily Kressich, Radca Q wyłoniony w drodze wyborów. Skąd o nim wiecie?

— Dayin Jacoby podał nam jego nazwisko mówiąc, że to Radca z tej strefy; i mamy akta. Ten Kressich przychodzi z Q na posiedzenia rady. Czy ma wtedy uprawniającą do tego przepustkę, czy też znają go z widzenia?

— I jedno i drugie. Tam są strażnicy.

— Czy można przekupić tych, którzy go kontrolują?

— W niektórych wypadkach tak. Ale stacjonerzy, odznaczają się wrodzoną niechęcią do robienia czegokolwiek, co może zagrozić bezpieczeństwu stacji, na której żyją. Może pan przemycić do Q narkotyki i trunki; ale człowieku… sumienie strażnika jeśli chodzi o używki i jego instynkt samozachowawczy, to dwie różne sprawy.

— A zatem wszelkie narady będziemy zmuszeni odbywać z nim w przelocie, prawda?

— Nie tutaj.

— To pozostawiam panu. Może wypożyczyć dla niego przepustkę i dokumenty. Jestem pewien, że wśród wielu pana zaufanych pracowników da się coś załatwić, jakiś lokal niedaleko strefy Q…

— O jakich naradach pan mówi? I czego pan chce od Kressicha? To mięczak.

— Ilu w sumie zatrudnia pan ludzi tak samo pewnych i zaufanych, jak ci tutaj? — zapytał Jessad. — Ludzi, którzy mogliby podjąć ryzyko, którzy nie zawahaliby się zabić? Potrzebujemy takich.

Jon zerknął na Brana Hale’a czując, że braknie mu tchu. Spojrzał znowu na Jessada.

— No cóż, powiem panu, że Kressich do takich nie należy.

— Kressich ma kontakty. Czy bez nich człowiek mógłby się utrzymać na szczycie tego monstrum, jakim jest Q?



PELL: SEKTOR ZIELONY SIEDEM:


HOSPICJUM KUPIECKIE;


GODZ. 2241

Rozległ się brzęczyk komunikatom. Zapaliła się lampka. Ktoś chciał z nim rozmawiać. Josh spojrzał na komunikator z przeciwległego końca swojego pokoju i przerwał spacer. Wypuścili go. „Idź do domu”, powiedzieli, i poszedł korytarzami strzeżonymi przez policję i mazianowców. W tym momencie wiedzieli, gdzie jest. A teraz ktoś dzwonił do jego pokoju, ledwo zdążył tu wejść.

Ten po drugiej stronie nie rezygnował; czerwona lampka wciąż mrugała. Nie miał ochoty odpowiadać, ale to areszt mógł sprawdzać, czy tu dotarł. Bał się nie odpowiedzieć na to połączenie. Przeszedł przez pokój i nacisnął przycisk odbioru.

— Josh Talley — powiedział do mikrofonu.

— Josh. Josh, tu Damon. Przyjemnie słyszeć twój głos. Dobrze się czujesz?

Oparł się o ścianę wstrzymując oddech.

— Josh?

— Czuję się dobrze. Damom wiesz, co się stało?

— Wiem. Dotarła do mnie twoja wiadomość. Osobiście poęczyłem za ciebie. Dziś wieczór przenosisz się do naszego mieszkania. Pakuj swoje rzeczy. Idę po ciebie.

— Damom nie. Nie. Lepiej trzymaj się z daleka.

— Już to omówiliśmy; wszystko w porządku. Bez gadania.

— Damon, nie rób tego. Wszystko znajdzie się w ich rejestrach…

— Tak się składa, że jesteśmy teraz twoimi legalnymi opiekunami, Josh. To już jest w rejestrach.

— Nie ryzykuj.

— Idziemy już z Eleną po ciebie.

Połączenie zostało przerwane. Otarł twarz. Supeł, który czuł w żołądku, podszedł mu do gardła. Nie widział ścian, nie widział nic wokół siebie. Był tylko metal i Signy Mallory, młoda twarz i posiwiałe ze starości włosy, i oczy — martwe i najstarsze ze wszystkiego. Damon i Elena… dziecko, którego pragną… zdecydowali się na ryzyko. Dla niego.

Nie miał żadnej broni. Nie potrzebował jej, jeśli mieli być sami — on i ona, a tak było w jej kabinie. Był wtedy martwy w środku. Istniał, nienawidząc swego istnienia. Teraz zaczynał go atakować ten sam rodzaj paraliżu… niech się dzieje, co chce, jeśli ktoś mu proponuje ochronę, przyjąć ją; to było zawsze łatwiejsze. Nie mając czym walczyć, nie zagrażał Mallory.

Odepchnął się od ściany i pomacał kieszeń upewniając się, czy ma w niej dokumenty. Wyszedł na korytarz, minął recepcję hospicjum, w której akurat nie było nikogo i znalazł się na zewnątrz, gdzie stali strażnicy. Jeden z miejscowych funkcjonariuszy służby bezpieczeństwa ruszył w jego stronę. Josh spojrzał spłoszonym wzrokiem w głąb korytarza, gdzie stał żołnierz.

— Hej, ty! — wrzasnął na całe gardło Josh, mącąc ciszę zalegającą wyludniony korytarz. Policjant i żołnierz zareagowali automatycznie; żołnierz opuszczeniem karabinu z taką gwałtownością, że omal nie pociągnął za spust. Josh przełknął głośno ślinę i wyciągnął przed siebie ręce, tak żeby obaj widzieli, że nic w nich nie ma. — Chcę z tobą porozmawiać.

Ruch karabinu. Josh ruszył w kierunku opancerzonego żołnierza i ciemnej muszki, wciąż trzymając ręce daleko od siebie.

— Wystarczy. Zostań tam — powiedział żołnierz. — O co chodzi?

Insygnia świadczyły, że jest z Atlantyku.

— Mallory z Norwegii — odezwał się Josh. — Jesteśmy dobrymi przyjaciółmi. Powiedz jej, że Josh Talley chce z nią rozmawiać. Zaraz.

Żołnierz popatrzył na niego z niedowierzaniem i skrzywił się, ale oparł karabin w zgięciu ręki i sięgnął do przycisku swojego komunikatora.

— Przekażę to oficerowi dyżurnemu Norwegii — powiedział. — Ale tak czy inaczej pójdziesz tam, do niej, jeśli cię zna, albo na ogólne przesłuchanie, jeśli się okaże, że cię nie zna.

— Przyjmie mnie — zapewnił go Josh.

Żołnierz nacisnął przycisk komunikatora i zadał pytanie. Odpowiedź słyszał tylko on, bo szła przez komunikator zainstalowany w hełmie, ale zamrugał oczyma.

— No to sprawdźcie — powiedział do Norwegii. I po chwili dodał: — Centrum dowodzenia. Zrozumiałem. Bez odbioru. Zawiesił nadajnik komunikatora z powrotem przy pasie i dał Joshowi znak lufą karabinu, że może iść. — Prosto tym korytarzem, a potem w górę rampą. Przejmie cię tam żołnierz i zaprowadzi na rozmowę z Mallory.

Ruszył szybko we wskazanym kierunku, bo podejrzewał, że Damon z Eleną zjawią się wkrótce w hospicjum.

Przeszukali go. Oczywiście, że przeszukali. Rewidowano go już po raz trzeci tego dnia i tym razem nie robiło to na nim wielkiego wrażenia. Był wewnętrznie spokojny i sprawy zewnętrzne nie obchodziły go. Wygładził na sobie ubranie i poszedł z nimi w górę rampy; na każdym poziomie stał wartownik. Na zielonym dwa wsiedli do windy i dojechali nią na niebieski jeden. Nie żądali nawet od niego okazania dokumentów, rzucili tylko okiem, czy w folderze nie ma nic oprócz papierów.

Cofnęli się kawałek korytarzem o ścianach wyłożonych wykładziną. W powietrzu unosił się smród chemikaliów. Robotnicy zajęci byli zmywaniem ze ścian wszystkich oznakowań lokalizacyjnych. Dalej była specjalnie strzeżona sekcja z oknami zapchana sprzętem komputerowym, pośród którego kręciła się garstka techników. Straż trzymali tu żołnierze z Norwegii. Otworzyli drzwi i wpuścili go razem z eskortą do centrali stacji, pomiędzy uwijających się techników.

Mallory siedząca na końcu rzędu pulpitów wstała, żeby go przywitać; uśmiechała się zimno, twarz miała wymizerowaną.

— No? — powiedziała.

Myślał, że jej widok nie zrobi na nim wrażenia. Zrobił. Poczuł skurcz żołądka.

— Chcę wrócić — powiedział — na Norwegię.

— Naprawdę?

— Nie jestem stacjonerem; nie pasuję tutaj. Kto jeszcze mógłby mnie wziąć?

Mallory patrzyła na niego i milczała. Zaczęło mu drżeć lewe kolano; gdyby tak mógł usiąść. Zastrzeliliby go, gdyby się poruszył; był święcie przekonany, że zrobiliby to. Tik zagrażał jego wystudiowanej minie, szarpnął kącikiem ust w momencie, kiedy się na chwilę odwróciła. Zachichotała sucho.

— Konstantin cię do tego popchnął?

— Nie.

— Zostałeś przystosowany. Prawda?

Jąkanie związało mu język. Skinął głową.

— I Konstantin ręczy za twoje dobre zachowanie. Nic nie szło po jego myśli.

— Nikt nie może za mnie ręczyć — wyjąkał. — Chcę na statek. Jeśli do wyboru mam tylko Norwegię, niech to będzie Norwegia. — Musiał patrzeć jej prosto w oczy, w oczy błyszczące wyimaginowanymi myślami, rzeczami, które nie zostaną tu, w obecności żołnierzy, wypowiedziane.

— Przeszukaliście go? — spytała żołnierzy.

— Tak jest, pszepani.

Zastanawiała się przez dłuższą chwilę, nie uśmiechając się ani nie śmiejąc w głos.

— Gdzie mieszkasz?

— Mam pokój w starym hospicjum.

— Konstantin za niego płaci?

— Pracuję. Sam opłacam czynsz.

— Co to za praca?

— Mały odzysk.

Zdziwienie na twarzy, drwina.

— Właśnie chcę się stamtąd wyrwać — powiedział. — Pomyślałem, że jest mi to pani winna.

Urwał; wyczuł za plecami jakiś ruch, który zaraz ustał. Nlallory roześmiała się znudzonym, pełnym znużenia śmiechem i skinęła na kogoś.

— Konstantin. Podejdź tu. Zabierz swojego przyjaciela.

Josh odwrócił się. Ujrzał Damona i Elenę zarumienionych, zdenerwowanych i zdyszanych po biegu. Przyszli po niego.

— Jeśli mówi coś od rzeczy — powiedział Damon — trzeba go umieścić w szpitalu. — Podszedł i położył rękę na ramieniu Josha. — Chodź. Chodź, Josh.

— On wcale nie bredzi — powiedziała Mallory. — Przyszedł tu, żeby mnie zabić. Niech pan zabierze swojego przyjaciela do domu, panie Konstantin. I niech pan na niego uważa, bo załatwię tę sprawę po swojemu.

Zapadła martwa cisza.

— Dopilnuję tego — odezwał się po chwili Damon. Jego palce wpiły się w ramię Josha. — Chodź. Chodź.

Josh ruszył. Minęli wraz z Damonem i Eleną strażników pilnujących wejścia do sali i poszli długim korytarzem pełnym robotników i odoru chemikaliów; drzwi centrali zamknęły się za nimi. Żadne z nich się nie odzywało. Ręka Damona przesunęła się z jego ramienia na łokieć. Wsadzili go do windy i zjechali kawałek na piąty. W tym korytarzu było więcej strażników i policji stacji. Nie zatrzymywani przeszli do korytarzy części mieszkalnej i dotarli do drzwi apartamentu Damona. Stał czekając, podczas gdy Damon z Eleną zajęci byli procedurą zapalania świateł i zdejmowania kurtek.

— Poślę po twoje rzeczy — powiedział krótko Damon. Rozgość się, czuj się jak u siebie w domu.

Nie zasłużył sobie na takie powitanie. Wybrał obity skórą fotel, świadom swojego upapranego smarami ubrania roboczego. Elena przyniosła mu zimnego drinka. Sączył go odruchowo, nie smakując.

Damon usiadł na poręczy sąsiedniego fotela. Widać było, że jest zdenerwowany. Zauważywszy to Josh wybrał sobie punkt przy swoich stopach i skupił na nim wzrok.

— Przegoniłeś nas tam i z powrotem — odezwał się Damon. — Nie mam pojęcia, jak zdołałeś minąć nas niezauważony, ale udało ci się.

— Poprosiłem, żeby mnie puścili.

Cokolwiek Damon chciał powiedzieć, zmilczał to. Podeszła Elena i zajęła miejsce na kanapie naprzeciwko Josha.

— O co ci właściwie chodziło? — spytał spokojnie Damon. — Nie powinniście się w to mieszać. Nie chciałem, żebyście mieli z tym cokolwiek wspólnego.

— A więc uciekłeś przed nami?

Wzruszył ramionami.

— Josh, naprawdę chciałeś ją zabić?

— Może. Gdzieś. Kiedyś.

Nie wiedzieli co powiedzieć. W końcu Damon potrząsnął głową i odwrócił wzrok, a Elena wstała, stanęła za krzesłem Josha i delikatnie położyła dłoń na jego ramieniu.

— Nie udało się — mruknął w końcu Josh zacinając się. Źle wyszło. Boję się teraz, że ona myśli, że to wy mnie do tego namówiliście. Przepraszam was. Przepraszam.

Ręka Eleny pogładziła go po włosach i zsunęła się z powrotem na jego ramię.

Damon patrzył tylko na niego, jakby widział go po raz pierwszy.

— Niech ci do głowy nie przyjdzie, żeby próbować tego jeszcze raz — powiedział w końcu.

— Nie chciałem sprawiać wam przykrości. Nie chciałem, żebyście zabierali mnie do siebie. Pomyślcie tylko, jak oni na to patrzą: wy ze mną.

— Myślisz, że Mazian z dnia na dzień przejmie zarząd nad tą stacją? I myślisz, że kapitan Floty zerwie stosunki z Konstantinami, choć bez współpracy z nimi nie może się obejść, z osobistej zemsty?

Zastanowił się. To trafiało mu aż za bardzo do przekonania i dlatego wyglądało podejrzanie.

— Do niczego takiego nie dojdzie — ciągnął Damon. — Zapomnij więc o tym. Progu naszego mieszkania nie przekroczy żaden żołnierz, możesz być pewien. Po prostu nie dawaj im pretekstu. I nie oddalaj się stąd. Rozumiesz? Najgorsza rzecz, jaką możesz zrobić, to podsunąć im pretekst. Josh, czy wiesz, że na rozkaz Mallory zwolniono cię z aresztu? Poprosiłem ją. Zrobiła to teraz po raz drugi… w drodze wyjątku. Nie licz na trzeci raz.

Skinął głową. Był wstrząśnięty.

— Jadłeś dzisiaj?

Zastanowił się mając trudności z zebraniem myśli, wreszcie przypomniał sobie kanapkę i uświadomił, że przynajmniej za część jego złego samopoczucia odpowiedzialny był głód.

— Opuściłem kolację — powiedział.

— Dam ci trochę moich ubrań, które będą na ciebie pasowały. Umyj się i odpocznij. Jutro rano wrócimy do twojego mieszkania i zabierzemy stamtąd, co będzie ci potrzebne.

— Jak długo mam tu zostać? — spytał odwracając głowę, żeby spojrzeć na Elenę, a potem znowu na Damona. Mieszkanie było małe. Zdawał sobie sprawę z niewygody. — Nie mogę zwalać się wam na głowę.

— Zostaniesz tutaj, dopóki się nie uspokoi — zawyrokował Damon. — Jeśli będziemy musieli coś jeszcze załatwić, zrobimy to. Na razie zamierzam przejrzeć twoje dokumenty albo znaleźć jakąkolwiek inną wymówkę, która usprawiedliwiłaby spędzenie przez ciebie kilku najbliższych dni roboczych w moim biurze.

— Nie wrócę do warsztatu?

— Dopiero kiedy się uspokoi. Do tego czasu nie będziemy cię spuszczać z oka. Damy jasno do zrozumienia, że chcąc się do ciebie dobrać, będą musieli wywołać większy skandal. Wprowadzę też w to mojego ojca, żeby nikt w żadnym z biur nie dał się zaskoczyć niespodziewanym żądaniem. A ciebie proszę, nie prowokuj niczego.

— Nie będę — zgodził się.

Damon ruchem głowy wskazał za siebie, na przedpokój. Josh wstał i wyszedł za nim. Damon przystąpił do przeszukiwania naręcza ubrań, które wyjął z szafek znajdujących się przy drzwiach do łazienki. Josh wszedł do wanny, wykąpał się i spłukawszy z siebie wspomnienia z aresztu, od razu poczuł się lepiej. Owinął się mięciutkim szlafrokiem pożyczonym od Damona i wyszedł z łazienki w aromat przygotowywanej kolacji.

Jedli stłoczeni przy małym stole wymieniając się informacjami z tego, co widzieli w swoich sekcjach. Mógł wreszcie rozmawiać bez napięcia, bo chociaż nadal tkwił w tym koszmarze, to nie był już z nim sam na sam.

Wybrał sobie kąt w kuchence i wymościł tam posłanie z zadziwiających ilości pościeli, jaką wmusiła weń Elena. Jutro zorganizujemy pryczę, obiecała mu. Co najmniej hamak. Położył się. Słyszał, jak Damon z Eleną układają się do snu w dużym pokoju i czuł się bezpieczny uwierzywszy w końcu w to, co powiedział mu Damon… że ma teraz schronienie, którego nie sforsuje nawet Flota Maziana.



8


PODSPODZIE: SONDA LĄDOWNICZA AFRYKI,


BAZA GŁÓWNA GODZ. 2400 DG.;


GODZ. 1200 DP.; LOKALNY DZIEŃ

Emilio odchylił się na oparcie fotela i patrząc śmiało w ponurą twarz Poreya, czekał. Pokryty bliznami kapitan skończył nanoszenie notatek. na leżący przed nim wydruk i popchnął go przez stół w jego stronę. Emilio wziął plik papierów do rąk, przekartkował zapotrzebowanie na dostawy i pokiwał powoli głową.

— To może trochę potrwać — powiedział.

— W tej chwili — warknął Porey — przekazuję tylko meldunki i działam zgodnie z instrukcjami. Pan i pański personel nie przejawiacie ochoty do współpracy. Załatwiajcie to tak długo, jak chcecie.

Siedzieli w małym pomieszczeniu służbowym płaskopokładowego statku Poreya, z założenia nie przystosowanego do dłuższych lotów w kosmosie. Porey posmakował powietrza Podspodzia, ich kopuł, kurzu i błota i wycofał się zdegustowany na swój statek wzywając Emilia do siebie, zamiast składać mu wizyty w kopule głównej. A to bardzo Emiliowi odpowiadało; gdyby tylko zabrał jeszcze swoich żołnierzy, ale tego nie uczynił. Kręcili się wciąż na zewnątrz w maskach i z bronią. Zarówno Q, jak i stali robotnicy pracowali na polach pod lufami karabinów.

— Ja również dostaję instrukcje — powiedział Emilio i działam zgodnie z nimi. Najlepszym wyjściem, kapitanie, będzie uznanie, że obie strony są świadome sytuacji i zapewniam pana, że wszystkie wasze żądania zostaną zaspokojone, byle tylko nie przerastały naszych możliwości. Obaj wykonujemy rozkazy.

Rozsądny człowiek dałby się może zjednać. Porey taki nie był. Patrzył tylko spode łba. Być może w zły humor wprawiał go rozkaz, z powodu którego wylądował na Podspodziu; a może taki już miał wyraz twarzy. Prawdopodobnie był niewyspany; krótkie odstępy czasu, w jakich zmieniano. żołnierzy pełniących służbę na zewnątrz, wskazywały, że nie przybyli tu wypoczęci, a załoga Poreya, w odróżnieniu od niego samego, była najwyraźniej załogą przemiennodniową.

— Nie śpieszcie się — powtórzył Porey i był to dowód, że pamięta stracony czas, dzień, kiedy miał jeszcze szansę przeprowadzić wszystko po swojemu.

— Za pozwoleniem — powiedział Emilio wstając i nie doczekawszy się odpowiedzi wyszedł.

Strażnicy nie zatrzymywali go. Krótkim korytarzykiem dotarł do windy, zjechał aż do wielkiego brzucha statku, gdzie winda spełniała jednocześnie rolę śluzy i wydostał się w atmosferę Podspodzia. Naciągnął na twarz maskę i zszedł opuszczoną rampą w zimny wiatr.

Nie wysłali jeszcze sił okupacyjnych do innych obozów. Podejrzewał, że dawno by już to zrobili, ale mają za mało ludzi, a poza tym nie było tam lądowisk. Co do przedstawionego przez Poreya zapotrzebowania na dostawy, sądził, że zdoła dostarczyć żądane ilości; uszczupli to wprawdzie ich zapasy, na pewno pociągnie za sobą zmniejszenie dostaw dla stacji, ale dzięki targom i przezornemu opróżnieniu kopuł magazynowych sprowadzili przynajmniej żądania Floty do poziomu możliwego do przyjęcia.

Sytuacja poprawiła się, donosił ostatni komunikat od ojca. Nie jest planowana żadna ewakuacja. Flota zamierza założyć na Pell stałą bazę.

Nie były to najlepsze wiadomości. Ale nie mógł ich też uznać za najgorsze. Przez całe życie uważał wojnę za dług, który pewnego dnia, w którymś tam pokoleniu przyjdzie spłacić. Zdawał sobie sprawę, że Pell nie może w nieskończoność zachowywać swej neutralności. Dopóki byli z nimi delegaci Kompanii, miał jeszcze płonną nadzieję, że być może przygotowywane są jakieś zewnętrzne siły interwencyjne. Mylił się. Zamiast tego mieli Maziana przegrywającego wojnę, której Ziemia nie ma zamiaru finansować, Maziana nie potrafiącego zadbać o stację, która może się zdecydować na finansowanie go, Maziana nie wiedzącego nic o Pell i nie przejmującego się wcale delikatnymi równowagami Podspodzia.

„Gdzie są Dołowcy?” pytali żołnierze. „Przestraszyli się obcych”, odpowiadał. Nie było ani śladu Dołowców. Zresztą tak to zaplanował. Wsunął zapotrzebowanie na dostawy Poreya do kieszeni kurtki i ruszył ścieżką prowadzącą na szczyt wzgórza. Tu i tam między kopułami dostrzegał stojących żołnierzy z karabinami; daleko na polach widział robotników; wszystkich, bez względu na harmonogramy, wiek czy stan zdrowia zapędzono do pracy. Żołnierze tkwili też dalej, przy młynie i przy stacji pomp. Wypytywali robotników o wielkość produkcji. Jak dotąd odpowiedzi nie zburzyły twierdzenia, że stacja pochłania na bieżąco wszystko, co tu wyprodukują. Tam, w górze, znajdowały się przecież te wszystkie statki, wszyscy ci kupcy orbitujący wokół stacji. Było mało prawdopodobne, aby nawet sam Mazian zaczął rewidować kupców i odbierać im zapasy… tym bardziej że było ich aż tak wielu.

Ale Maziana ta myśl od jakiegoś czasu nie dawała mu spokoju, nie po to do tej pory wyprowadzał w pole Unię, żeby dać się teraz zwieść Emilio Konstantinowi. To nieprawdopodobne.

Zszedł ścieżką, minął mostek przerzucony nad wąwozem i znowu zaczął wspinać się w kierunku dyspozytorni. Dostrzegł otwarte drzwi, zobaczył, jak wychodzi z nich Miliko i staje, żeby na niego zaczekać. Jej czarne włosy powiewały na wietrze; obejmowała się ramionami drżąc z zimna. Chciała pójść z nim na statek bojąc się puścić go bez świadków na spotkanie z Poreyem. Wyperswadował jej to. Ruszyła mu teraz na spotkanie schodząc po stoku. Pomachał ręką na znak, że poszło co najmniej tak dobrze, jak się spodziewali.

Nadal sprawowali władzę na Podspodziu.



9


NIEBIESKI JEDEN: 5/10/52;


GODZ. 0900

Na rogu trzymał wartę żołnierz. Jon Lukas zawahał się, ale tym właśnie ściągnął na siebie uwagę. Żołnierz przesunął rękę w pobliże pistoletu. Jon podszedł do niego pośpiesznie z kartą w dłoni. Podał kartę żołnierzowi i ten — potężny, ciemnoskóry mężczyzna — wziął ją od niego i oglądając zmarszczył czoło.

— To przepustka rady — wyjaśnił Jon. — Przepustka Rady Najwyższej.

— Zgadza się, sir — powiedział żołnierz. Jon odebrał kartę i ruszył korytarzem poprzecznym, wciąż czując na plecach wzrok żołnierza. — Proszę pana.

Odwrócił się.

— Pan Konstantin jest w swoim biurze, proszę pana.

— Jego żona jest moją siostrą.

Przez chwilę panowało milczenie.

— Rozumiem, sir — powiedział grzecznie żołnierz i ponownie zastygł w bezruchu.

Jon odwrócił się i poszedł dalej.

Angelo dobrze się o siebie zatroszczył, pomyślał z przekąsem, luźno tu, nie trzeba rezygnować ze swej powierzchni mieszkalnej. Cały koniec korytarza poprzecznego należał do Angela.

I do Alicji.

Zatrzymał się przed drzwiami i zawahał. Czuł ucisk w żołądku. Zaszedł już tak daleko. Tam za nim stał żołnierz, który zadawałby pytania, powiadomił o jego podejrzanym zachowaniu. Nie było odwrotu. Nacisnął przycisk komunikatora. Czekał.

— Kto tam? — Zaskoczył go ten piskliwy głosik. — Kto to?

— Lukas — odpowiedział. — Jon Lukas.

Drzwi otworzyły się. Zadzierając głowę przyglądała mu się oczyma otoczonymi siecią zmarszczek chuda, siwiejąca samica Dołowiec.

— Ja Lily — powiedziała.

Ocierając się o nią wkroczył do środka i rozejrzał po ciemnym pokoju gościnnym zwracając uwagę na kosztowne umeblowanie, na luksus, na powierzchnię. Zaniepokojona Lily zamknęła za nim drzwi. Odwrócił się. Jego oczy przyciągnęło światło, zobaczył drugi pokój z białą podłogą o ścianach imitujących okna wychodzące w kosmos.

— Przychodzić do ona — spytała Lily.

— Powiedz jej, że tu jestem.

— Tak. — Stara samica Dołowiec skłoniła się i oddaliła drobnym kroczkiem. Było tu spokojnie, panowała grobowa cisza. Czekał w ciemnym pokoju gościnnym nie wiedząc co począć z rękoma, a żołądek zaciskał mu się coraz bardziej.

Z drugiego pokoju dochodziły jakieś głosy. „Jon”, wyłowił. To był głos Alicji. Przynajmniej ludzki głos. Zadrżał, czując się chory fizycznie. Nigdy tu nie przychodził. Nigdy. Alicję widywał tylko z daleka — maleńką, pobielałą skorupkę podtrzymywaną przy życiu przez maszyny. Teraz przyszedł. Nie wiedział, a zarazem wiedział, po co przyszedł. Żeby dowiedzieć się prawdy, żeby wiedzieć… czy potrafi rzucić Alicję na szalę; czy to życie jest coś warte. Wszystkie te lata… te obrazy, transmitowane zimne obrazy. Z obrazami było łatwiej. Ale być w tym samym pokoju, patrzeć jej w oczy i rozmawiać z nią…

Wróciła Lily, założyła ręce na piersi i ukłoniła się.

— Ty wejść. Ty teraz wejść.

Ruszył. Pokonał tylko połowę drogi do wyłożonego białymi płytkami sterylnego, cichego pokoju i skurcz w żołądku stał się nie do zniesienia.

Zawrócił nagle i rzucił się do drzwi wyjściowych.

— Ty wchodzić? — ścigał go zdziwiony głos samicy Dołowca. — Ty wchodzić, pan?

Dotknął przełącznika i wypadł na korytarz. Drzwi zamknęły się za nim. Wciągnął w płuca haust chłodniejszego, świeższego powietrza.

Oddalił się od tego miejsca, od Konstantinów.

— Panie Lukas — odezwał się żołnierz na warcie, gdy Jon doszedł do rogu; zachowywał się uprzejmie, ale w jego zaciekawionych oczach malowały się pytania.

— Spała — wyjaśnił Jon, przełknął ślinę i poszedł dalej, starając się z każdym krokiem wyrzucić ze swych myśli jej mieszkanie i biały pokój. Pamiętał dziecko, dziewczynę, kogoś innego. Taką ją zachowa w pamięci.



10


PELL: SEKTOR NIEBIESKI JEDEN;


SALA RADY; 6/10/52;


GODZ. 1400

Rada zakończyła posiedzenie wcześnie, uchwaliwszy wszystkie zarządzenia, jakie przedłożono jej do uchwalenia. Keu z Indii siedział przez cały czas z ponurą miną przysłuchując się temu, co mówili i przypatrując temu, co robili. Jego kamienna twarz kładła się cieniem na debatę. W tym trzecim dniu kryzysu Mazian wystąpił z żądaniami i uzyskał akceptację.

Kressich zebrał swoje notatki i zszedł z najwyższego rzędu trybun do położonego w dole centrum sali. Opierając się naporowi tłumu radców kierujących się do wyjścia, zwolnił przy fotelach rozstawionych wokół stołu i spojrzał niepewnie na Angelo Konstantina konferującego z Nguyenem, Landgrafem i jeszcze paroma reprezentantami. Keu wciąż siedział przy stole przysłuchując się rozmowie; jego brązowa twarz była nieruchoma jak maska. Bał się Keu… bał się poruszać swoją sprawę w jego obecności.

Ale mimo to podsunął się najdalej, jak mógł w kierunku szczytu stołu, dołączając do prywatnego towarzystwa zebranego wokół Konstantina, wiedząc, że nie jest tu osobą pożądaną. Delegat Q, rzecznik problemów, którymi nikt nie miał tu czasu się zajmować. Czekając, aż Konstantin skończy rozmowę z tamtymi, wpatrywał się w niego natarczywie, aby uświadomić mu, że ktoś pragnie zwrócić na siebie jego uwagę.

Konstantin zauważył go w końcu i odłożył na chwilę swój wyraźny zamiar opuszczenia sali w towarzystwie Keu, bo Keu wstawał.

— Proszę pana — odezwał się Kressich. — Panie Konstantin. — Wyciągnął z teczki z papierami przygotowany zawczasu dokument i wcisnął go do ręki Konstantinowi. — Mam ograniczone możliwości, panie Konstantin. Tam gdzie mieszkam, nie mam dostępu do komputera ani drukarki. Pan się orientuje. Sytuacja tam… — Zwilżył językiem usta widząc grymas zniecierpliwienia na twarzy Konstantina. — Tłum omal nie wdarł się wczoraj wieczór do mojego biura. Proszę pana, sir. Czy możemy zapewnić moich wyborców… że skierowania na Podspodzie będą nadal wydawane?

— Ta sprawa znajduje się w stadium negocjacji, panie Kressich. Stacja czyni wszelkie wysiłki, aby z powrotem unormować procedury, ale weryfikujemy teraz programy, weryfikujemy naszą politykę i jej kierunki.

— To jedyna nadzieja. — Kressich unikał wzroku Keu nie odrywając oczu od Konstantina. — Bez tego… nie ma dla nas żadnej nadziei. Nasi ludzie pójdą chętnie na Podspodzie. Wstąpią do Floty. Gdzie tylko każecie. Trzeba tylko wznowić przyjmowanie zgłoszeń. Oni muszą widzieć, że jest nadzieja wydostania się stamtąd. Proszę pana.

— A co to jest? — spytał Konstantin podnosząc dokument do oczu.

— Ulotka do przedłożenia radzie, której nie miałem możliwości powielić. Miałem nadzieję, że pański personel…

— Dotycząca skierowań?

— Tak, dotycząca, sir.

— Ten program — wtrącił chłodno Keu — jest jeszcze dyskutowany.

— Spróbujemy — powiedział Konstantin wkładając kartkę między plik papierów, który trzymał w ręku. — Na razie nie mogę poddać tego pod dyskusję sali, panie Kressich. Pan rozumie. Nie mogę, dopóki na innych szczeblach nie zostaną wypracowane podstawowe rozwiązania aktualnie omawianej kwestii. Muszę to wstrzymać i bardzo pana proszę, aby nie poruszał pan tej sprawy jutro, chociaż oczywiście może pan to zrobić. Debata publiczna może zakłócić negocjacje. Ma pan doświadczenie w pracy rządu; pan mnie rozumie. Ale gdybyśmy mogli poddać tę sprawę pod dyskusję na którymś z następnych posiedzeń… oczywiście każę mojemu personelowi przygotować tę czy inne ulotki do rozpowszechnienia. Pan rozumie moje stanowisko, sir.

— Tak, proszę pana — powiedział ze ściśniętym sercem. Dziękuję.

Odwrócił się. Miał cichą nadzieję. Łudził się nadzieją, że będzie miał okazję do zaapelowania o pomoc stacji, o zapewnienie bezpieczeństwa, o ochronę. Nie chciał ochrony takiej, jaką gwarantował Keu. Nie odważył się poprosić. Widzieli łaskę Floty w osobach Mallory i Sunga i Kreshova. Weszliby żołnierze; na początek rozwiązaliby organizację Coledy’ego; jego gwarancję bezpieczeństwa; całą ochronę, jaką posiadał.

Wyszedł z sali rady na foyer, przeparadował pod kpiącymi, zadziwionymi spojrzeniami posągów z Podspodzia, minąwszy szklane drzwi znalazł się na korytarzu i nie zatrzymywany przez strażników ruszył w stronę windy, która zawiezie go na poziom niebieski do domu, z powrotem do Q.

Na korytarzach stacji głównej panował ruch zbliżony do zwykłego, ale mniejszy; mieszkańcy stacji wrócili do pracy; przechodnie poruszali się ostrożnie i szybko.

Ktoś go potrącił przechodząc. Czyjaś ręka spotkała się z jego dłonią i wcisnęła mu kartę. Zatrzymał się nie bardzo wiedząc, kto to był. Wolał nie spoglądać na twarz. Przerażony, oparł się pokusie, aby się rozejrzeć. Udał, że porządkuje papiery w swojej teczce i ruszył dalej korytarzem zerkając na kartę: karta dostępu, na jej powierzchni odcinek taśmy: zielony dziewięć 0434. Adres. Nie zatrzymując się opuścił rękę z kartą. Serce rozsadzało mu pierś.

Mógł zignorować ten incydent, wracać do Q. Mógł oddać kartę twierdząc, że ją znalazł albo mówiąc prawdę: że ktoś chciał się z nim potajemnie skontaktować. Polityka. To musiało być to. Ktoś nie obawiający się podjąć ryzyka chce czegoś od Radcy Q. Pułapka… czy nadzieja, zyskanie poparcia kogoś, kto może być w stanie usunąć przeszkody.

Mógł wjechać na zielony dziewięć; po prostu pomylić się przy naciskaniu przycisków w windzie. Zatrzymał się przed płytką z przyciskami wzywania kabiny; był sam. Nacisnął zielony i zasłonił sobą płytkę, tak że nikt z przechodzących nie mógł zauważyć palącej się zielonej lampki. Nadjechała kabina; otworzyły się drzwi. Wszedł do środka. W ostatniej chwili wpadła za nim do windy jakaś kobieta i na płytce wewnętrznej zakodowała zielony dwa. Drzwi zasunęły się; gdy kabina ruszyła, zerknął ukradkowo na kobietę i szybko odwrócił wzrok. Kabina przebyła w poprzek jedną sekcję i zaczęła zjeżdżać w dół. Kobieta wysiadła na drugim; on został i obserwował dosiadających się pasażerów; nie było wśród nich nikogo znajomego. Kabina zatrzymywała się jeszcze na szóstym i na siódmym zabierając dalszych pasażerów. Na ósmym dwóch wysiadło; dziewiąty: wyszedł z windy razem z czterema innymi osobami i skierował się w stronę doków ściskając kartę w spoconych palcach. Od czasu do czasu mijał żołnierzy obserwujących ruch w korytarzach. Żaden z nich nie mógł zauważyć nie wyróżniającego się niczym mężczyzny, który szedł korytarzem, zatrzymywał się przy drzwiach i otwierał je za pomocą karty. To była najnaturalniejsza ze wszystkich czynności. Dochodził do korytarza poprzecznego cztery. Tutaj nie było żadnego strażnika. Zwolnił rozważając rozpaczliwie wszystkie ewentualności; serce biło mu jak szalone; przyszło mu do głowy, żeby przejść nie zatrzymując się.

Człowiek idący tuż za nim złapał go za rękaw i obcesowo pociągnął za sobą. „Chodź”, syknął i skręcił z nim za róg. Nie stawiał oporu bojąc się noży; w Q rodziło się wiele instynktów. Oczywiście ofiarodawca karty też tu przyszedł… albo miał wspólnika. Szedł jak kukiełka na sznurku prowadzony korytarzem poprzecznym do drzwi. Gdy się przy nich znaleźli, przewodnik puścił go i ruszył dalej, a on wyjął kartę.

Wszedł do środka. Było to małe mieszkanko z nie zasłanym łóżkiem; wszędzie leżały porozrzucane w nieładzie części garderoby.

Z wnęki spełniającej rolę kuchni wychynął jakiś mężczyzna, człowiek o nieokreślonym wyglądzie w wieku trzydziestu kilku lat.

— Kim pan jest? — zapytał Kressicha.

To wytrąciło go z równowagi. Chciał schować kartę do kieszeni, ale mężczyzna wyciągnął po nią rękę. Oddał mu ją.

— Nazwisko? — zapytał mężczyzna.

— Kressich. — I z desperacją: — Muszę… wyliczają mnie z każdej minuty.

— A więc nie zajmę panu dużo czasu. Pochodzi pan z Gwiazdy Russella, panie Kressich, tak?

— Myślałem, że pan mnie nie zna.

— Żona Jen Justin; syn Romy.

Namacał obok siebie mały fotel i przytrzymał się jego oparcia, bo poczuł ukłucie w sercu.

— O czym pan mówi?

— Zgadza się, panie Vassily Kressich?

Kiwnął głową.

— Współobywatele z Q obdarzyli pana zaufaniem wybierając na swego przedstawiciela. Jest pan oczywiście tym, którego inicjatywę względem ich interesów respektują.

— O co panu chodzi?

— Pański okręg wyborczy znajduje się w niewesołym położeniu… chodzi mi o zamieszanie z dokumentami. I kiedy wojskowe służby bezpieczeństwa docisną śrubę, a do tego w końcu dojdzie po przejęciu całej władzy przez siły Maziana, zastanawiam się, panie Kressich, jakie środki zaradcze można przedsięwziąć. Wszyscy, oczywiście, jesteście w taki czy inny sposób przeciwko Unii; niektórzy z niekłamanej niechęci; inni, bo widzą w tym swój interes; jeszcze inni, bo tak im wygodnie. A pan do której z tych kategorii się zalicza?

— Skąd pan czerpał te informacje?

— Ze źródeł oficjalnych. Wiem o panu dużo takich rzeczy, których nie powiedział pan komputerowi. Poszperałem trochę. Ściślej mówiąc widziałem się z pańską żoną i synem. Jest pan zainteresowany?

Skinął głową, bo tylko to w tej chwili mógł zrobić. Wspierał się na fotelu usiłując złapać oddech.

— Czują się dobrze. Przebywają na stacji, której nazwę znam… A może już ich przeniesiono. Mając nazwisko człowieka reprezentującego tak potężną liczbę ludzi na Pell, Unia zdaje sobie sprawę z ich potencjalnej wartości. Wyszukał ich komputer i już ich nie zgubi. Chciałby się pan z nimi ponownie zobaczyć, panie Kressich?

— Czego ode mnie chcecie?

— Żeby poświęcił pan nam trochę swojego czasu. Poczynił w naszym imieniu trochę przygotowań z myślą o przyszłości. Może uratować pan siebie, swoją rodzinę, swoich wyborców, którzy pod rządami Maziana są pariasami. Jaką pomoc mógłby pan uzyskać od Maziana w odszukaniu rodziny? A z pewnością istnieją jeszcze inne rozbite rodziny, które mogą teraz żałować pochopnej decyzji, decyzji narzuconej im przez Maziana, które mogą rozumieć… że rzeczywistym interesem każdego Pogranicznika jest samo Pogranicze.

— Pan jest z Unii — powiedział Kressich, żeby rozwiać wszelkie wątpliwości.

— Panie Kressich. Jestem Pogranicznikiem. Pan nie?

Kressich przysiadł na poręczy fotela, bo nogi się pod nim uginały.

— To czego chcecie?

— W Q istnieje zapewne jakaś struktura władzy, coś, w czym powinien się pan orientować. Człowiek taki jak pan… jest z nią bez wątpienia w kontakcie.

— Mam kontakty.

— A wpływy?

— Wpływy też.

— Wcześniej czy później znajdziecie się w rękach Unii; zdaje pan sobie z tego sprawę… jeśli Mazian nie podejmie jakichś kroków na własną rękę. Czy wyobraża pan sobie, do czego może się posunąć, jeśli postanowi tu zostać? Myśli pan, że zamierza tolerować Q w pobliżu swoich statków? Nie, panie Kressich, z jednej strony stanowicie tanią siłę roboczą, z drugiej plagę. Zależnie od sytuacji. Wnioskując z rozwoju sytuacji, wkrótce staniecie się dla niego uciążliwym balastem. Jak mogę się z panem kontaktować, panie Kressich?

— Tak jak dzisiaj się pan ze mną skontaktował.

— Gdzie się mieści pańskie biuro?

— Pomarańczowy dziewięć 1001.

— Jest tam komunikator?

— Stacyjny. Tylko stacja może się ze mną łączyć. I psuje się. Za każdym razem, kiedy chcę uzyskać połączenie, muszę to robić poprzez centralę komunikatora; tak jest nastawiony. Pan nie może… nie może rozmawiać ze mną za pośrednictwem tej linii. Zresztą zawsze jest popsuty.

— W Q panują warunki do wzniecenia buntu, prawda?

Skinął głową.

— Czy Radca Q może… go zaaranżować?

Po raz drugi skinął głową. Pot spływał mu po twarzy i po bokach.

— Możecie zabrać mnie z Pell?

— Kiedy zrobi pan dla mnie wszystko co w pana mocy, bilet ma pan zapewniony, panie Kressich. Niech pan zbierze swoje siły. Nawet nie pytam, kim oni są. Ale pan będzie wiedział, że to ja. Wiadomość ode mnie będzie zawierała słowo „Vassily”. Tylko tyle. Tylko to słowo. I gdyby nadszedł taki komunikat, pan dopilnuje, aby natychmiast wybuchły rozruchy i to na szeroką skalę. I od tej chwili może się pan już przygotowywać do powrotu na łono rodziny.

— Kim pan jest?

— Niech pan już idzie. Nie stracił pan więcej niż dziesięć minut swojego cennego czasu. Wytłumaczy się pan z tego. Ale na pana miejscu, panie Kressich, pośpieszyłbym się.

Kressich wstał, zerknął za siebie i wyszedł w pośpiechu. Twarz owiało mu zimne powietrze korytarza. Nikt go nie zatrzymywał, nikt nie zwracał na niego uwagi. Zrównał krok z przechodniami podążającymi głównym korytarzem i zadecydował, że jeśli będą mu kazali wyliczyć się z czasu, powie, iż rozmawiał z Konstantinem i z ludźmi w foyer; że źle się poczuł i zatrzymał na chwilę w świetlicy. Sam Konstantin potwierdzi, że wyszedł zdenerwowany. Otarł ręką twarz, wzrok mu się mącił. Skręcił za róg, wyszedł na dok zielony, nie zatrzymując się dotarł do niebieskiego i do granicy Q.

Rozległo się pukanie do drzwi. Otworzyć poszedł Hale, a Jon odwrócił się z napięciem na swym miejscu przy barku w kuchni i odetchnął z ulgą, gdy do mieszkania wkroczył Jessad. Drzwi zamknęły się za nim.

— Bez problemów — powiedział od progu Jessad. — Wie pan, że usuwają oznakowania? Przygotowują się do akcji wewnątrzstacyjnej. Utrudniają trochę połapanie się w kierunkach.

— Zawiódł się pan na Kressichu?

— Bez problemów. — Jessad ściągnął płaszcz i cisnął go Keiferowi, człowiekowi Hale’a, który wychodził akurat z sypialni. Keifer pomacał od razu kieszeń kurtki i ze zrozumiałą ulgą wyciągnął z niej swoje dokumenty.

— Nie zatrzymywali pana? — spytał.

— Nie — odparł Jessad. — Poszedłem prosto do twojego mieszkania, wszedłem i posłałem z kartą twojego współlokatora… wszystko poszło gładko.

— Zgodził się? — spytał Jon.

— Oczywiście, że się zgodził. — Jessad znajdował się w świetnym nastroju odczuwając jeszcze resztki podniecenia. Jego normalnie matowe oczy błyszczały teraz wesoło. Podszedł do barku i nalał sobie drinka.

— A moje ubranie? — przypomniał Keifer.

Jessad roześmiał się, upił łyk, potem odstawił szklankę i zaczął zdejmować koszulę.

— Wrócił do Q. Kontrolujemy teraz strefę kwarantanny.



NOSICIEL UNII JEDNOŚĆ


WŚRÓD FLOTY UNII:


OTWARTY KOSMOS

Ayres, ignorując strażników, usiadł przy stole w świetlicy, podparł się łokciami o blat i próbował dojść do siebie. Pozostał w tej pozycji przez kilka oddechów, potem wstał i na nogach jak z waty podszedł do dozownika wody zainstalowanego na ścianie. Zmoczył palce i obmywszy sobie twarz zimną wodą wziął papierowy kubek i napił się, żeby uspokoić żołądek.

Ktoś wszedł do pomieszczenia. Spojrzał i skrzywił się natychmiast, bo był to Dayin Jacoby. Dayin usiadł przy jedynym w tej salce stole. Ayres nie wróciłby na swoje miejsce, ale jego nogi były za słabe, żeby wytrzymać długie stanie. Nie czuł się zbyt dobrze po skoku. Jacoby miał się lepiej i to tym bardziej nastrajało Ayresa przeciwko niemu.

— Już niedaleko. — Jacoby odezwał się pierwszy. — Wiem mniej więcej, gdzie jesteśmy.

Ayres usiadł i zmusił się do skupienia wzroku. Po zażyciu leków widział wszystko jakby z oddali.

— Powinien pan być dumny z siebie. — Tam będzie… Mazian.

— Nie zwierzają mi się. Ale to niewykluczone, że będzie… Czy jesteśmy na podsłuchu?

— Nie mam pojęcia. A jeśli tak, to co? Faktem jest, że nie jest pan w stanie utrzymać Pell dla Kompanii, nie może jej pan obronić. Miał pan szansę i stracił ją. A Pell nie chce Maziana. Lepszy już dryl Unii niż Mazian.

— Niech pan to powie moim towarzyszom.

— Pell — powiedział Jacoby pochylając się w przód — zasługuje na coś lepszego niż to, co może jej zaoferować Kompania. Na coś lepszego, niż zgotuje jej Maziana to pewne. Ja reprezentuję nasze interesy, panie Ayres, a pertraktujemy tak, jak nas do tego zmusza sytuacja.

— Moglibyście pertraktować z nami.

— Robiliśmy to… od stuleci.

Ayres zagryzł usta. Nie chciał prowadzić dalej sporu. Leki, jakie musiał zażyć przed skokiem, otumaniły mu umysł. Rozmawiali już o tym i postanowił, że więcej nie będzie już na ten temat dyskutował. Chcieli czegoś od niego, bo inaczej nie zabieraliby go z miejsca odosobnienia i nie sprowadzali na ten poziom statku. Oparł głowę na ręku i starał się otrząsnąć z otępienia, dopóki jeszcze był czas.

— Jesteśmy gotowi do wejścia w skok — nie dawał za wygraną Jacoby. — Wie pan?

Jacoby usiłował go nastraszyć. Odchodził od zmysłów z przerażenia podczas ostatnich manewrów. Już dwa razy przecierpiał skok z uczuciem, że wnętrzności przewracają się mu na nice. Wolał nie myśleć o następnym takim przeżyciu.

— Wydaje mi się, że chcą z panem porozmawiać — odezwał się znowu Jacoby — o komunikacie dla Pell, czymś powiadamiającym o podpisaniu przez Ziemię traktatu; o tym, że Ziemia uznaje prawo obywateli Pell do wyboru własnego rządu. Coś w tym rodzaju.

Patrzył na Jacoby’ego, po raz pierwszy powątpiewając w to, gdzie leży prawda, a gdzie fałsz. Jacoby był z Pell. Jakiekolwiek były interesy Ziemi, nie można ich dochodzić zrażając sobie człowieka, który być może, oby do tego nie doszło, może skończyć na wysokim stanowisku w rządzie na Pell.

— Być może zainteresują pana — powiedział Jacoby — porozumienia dotyczące samej Pell. Jeśli Ziemia chce uniknąć całkowitego odcięcia… a pan utrzymuje przecież, że zależy jej na wymianie handlowej… to wszystkie szlaki będą musiały przechodzić przez Pell, panie Ayres. Jesteśmy dla was ważni.

— Dobrze o tym wiem. Porozmawiamy, kiedy znajdzie się pan we władzach Pell. Teraz na Pell rządzi Angelo Konstantin i muszę jeszcze uwzględnić odmienne poglądy.

— Porozmawiajmy teraz — powiedział Jacoby — może dojdziemy do porozumienia. Partia, którą reprezentuję, może zapewnić wam gwarancję waszych interesów. Jesteśmy odskocznią, panie Ayres, na Ziemię i do domu. Spokojny przewrót na Pell, spokojny pański pobyt tam w oczekiwaniu na przybycie pańskich towarzyszy, a potem podróż do domu na statku bez trudu wynajętym tu, na Pell; albo trudności… przeciągające się trudności wynikające z długiego i uciążliwego oblężenia. Uszkodzenie… być może nawet zniszczenie stacji. Nie chcę tego; nie sądzę też, aby pan tego chciał. Jest pan człowiekiem humanitarnym, panie Ayres. A ja błagam pana, niech pan nie burzy spokoju na Pell. Niech pan po prostu powie prawdę. Niech pan ich powiadomi, że zawarty został traktat, że muszą wybrać Unię. Że Ziemia daje im wolną rękę.

— Pan pracuje dla Unii. Zupełnie się pan im zaprzedał.

— Walczę o przetrwanie mojej stacji, panie Ayres. Tu chodzi o życie tysięcy, tysięcy ludzi. Orientuje się pan, czym stanie się stacja z chwilą, gdy Mazian zacznie ją wykorzystywać jako swoją warownię? Nie może bronić jej w nieskończoność, ale może doprowadzić do ruiny. — Ayres siedział przyglądając się swej dłoni świadom, że w stanie, w jakim się obecnie znajduje, nie może celnie ripostować, świadom, że większość z tego, co mu powiedziano, od kiedy los ich zetknął, było kłamstwem. — Być może powinniśmy nawiązać współpracę, panie Jacoby, gdyby zagwarantowało to koniec całej tej awantury bez dalszego rozlewu krwi.

Jacoby zatrzepotał powiekami, chyba zaskoczony.

— Prawdopodobnie — ciągnął Ayres — obaj jesteśmy realistami, panie Jacoby…, podejrzewam pana o to. Samostanowienie to przyjemny dla ucha termin na określenie ostatniego możliwego wyboru, prawda? Rozumiem pańską argumentację. Pell nie ma warunków do obrony. Neutralność stacji oznacza… że przechodzicie na stronę zwyciężającego.

— Pan też jest realistą, panie Ayres.

— Oczywiście — powiedział Ayres. — Spokój na Pograniczu sprzyja rozwojowi wymiany handlowej, a o to przecież chodzi Kompanii. Było rzeczą nieuniknioną, że Pogranicze pomyśli kiedyś o całkowitej niezależności. Doszło do tego po prostu wcześniej, niż sądzono na Ziemi. Zrozumiano by to dawno temu, gdyby nie ślepota ideologii. Być może nadchodzą jaśniejsze dni, panie Jacoby. Może ich dożyjemy.

Był to stek kłamstw wypowiedziany z takim przekonaniem, jakiego dotąd nie udało mu się jeszcze osiągnąć. Opadł na oparcie fotela czując, że zbiera mu się na wymioty po skoku i ze zwykłego przerażenia.

— Panie Ayres.

Obejrzał się na drzwi. Stał w nich Azov. Do pomieszczenia wszedł oficer Unii skąpany w czerni i srebrze.

— Jesteśmy na podsłuchu — zauważył cierpko Ayres.

— W błąd nie wprowadza mnie pańska lojalność, panie Ayres, a pański zdrowy rozsądek.

— Zgadzam się na wygłoszenie tego oświadczenia.

Azov potrząsnął głową.

— Dowiedzą się, że nadlatujemy — powiedział — ale to nie pan ich ostrzeże. Nie ma nadziei, że wszystkie statki Maziana będą stały w dokach. Sprowadziliśmy pana tutaj po pierwsze dla , mazianowców, a po drugie dlatego, że przy przejmowaniu stacji Pell dobrze będzie mieć głos byłego autorytetu.

Pokiwał ze znużeniem głową.

— Jeśli zapobiegnie to zabijaniu, sir.

Azov patrzył na niego milcząc. Po chwili zmarszczył czoło.

— Wykorzystajcie te ostatnie chwile na dojście do siebie, panowie. I na zastanowienie się, co możecie uczynić dla dobra Pell.

Gdy Azov wyszedł, Ayres spojrzał na Jacoby’ego i zauważył, że jemu też jest niedobrze ze strachu.

— Wątpliwości? — spytał go uszczypliwie.

— Mam na stacji krewnego — powiedział Jacoby.



Księga IV



1


PELL 10/10/52; GODZ. 1100

Na stacji było spokojniej. Do biura Radcy Prawnego zaczęły napływać wnioski i odwołania i był to dobry znak, że napięcie na stacji opada. Rejestr przyjęć pełen był skarg na poczynania wojska, gróźb wszczęcia postępowań sądowych, pełnych oburzenia protestów stacjonujących na stacji kupców, którzy uważali, że należy im się ekwiwalent za godzinę policyjną obowiązującą w dalszym ciągu w dokach. Między innymi wpłynął protest statku kupieckiego Koniec Skończoności, dotyczący zaginionego młodzieńca. Sprawa wzbudzała wielkie namiętności, bo kupcy podejrzewali, że chłopaka zwerbowała podstępem któraś z załóg statków wojennych. W rzeczywistości człowiek ten przebywał zapewne w jednej ze stacyjnych noclegowni z aktualną oblubienicą z jakiegoś innego statku. Komputer prowadził żmudne poszukiwania na podstawie zarejestrowanych przypadków korzystania z karty, co nie było sprawą prostą, bo przepustki kupców nie znajdowały się w tak częstym użyciu, jak karty stacjonerów.

Damon żywił nadzieję, że chłopak znajdzie się cały i zdrowy i zwlekał z wszczęciem alarmu do nadejścia wyników przeszukiwania rejestrów; za dużo przewijało się przez jego biurko podobnych spraw, w których okazywało się potem, że młody kupiec poróżnił się z rodziną albo za bardzo zapił, aby słuchać komunikatów nadawanych przez sieć vid. Na tym etapie afera podpadała raczej pod kompetencje służby bezpieczeństwa, ale służba bezpieczeństwa i tak miała pełne ręce roboty; jej funkcjonariusze, i mężczyźni, i kobiety, z podkrążonymi oczyma i wściekli, pełnili służbę wartowniczą. Tym z biura Radcy Prawnego korona z głowy nie spadnie, jeśli ponaciskają trochę klawisze komputera i wyręczą ich trochę w papierkowej robocie. Kolejne zabójstwo w Q. Przygnębiające, że nie mogą w tej sprawie zrobić absolutnie nic poza odnotowaniem faktu. Nadszedł raport w sprawie zawieszonego w czynnościach strażnika, oskarżonego o przemycanie skrzynki wina Dołowców do Q. Jakiś oficer doszedł do wniosku, że problem nie może czekać, podczas gdy najprawdopodobniej wszędzie tam, gdzie byli kupcy, odchodził szmugiel na wielką skalę. Człowieka uczyniono kozłem ofiarnym.

Po południu miał trzy odroczone rozprawy. Prawdopodobnie znowu je odroczą, bo zbierała się rada, a w posiedzeniu brała udział cała ława przysięgłych. Postanowił przystać na propozycję obrońcy o odroczenie i przesłał mu swoją zgodę przez komunikator. W ten sposób mógł przeznaczyć popołudnie na załatwienie większej liczby takich spraw, z którymi nie mogły się uporać niższe szczeble biura.

Wydawszy stosowne polecenia obrócił się razem z fotelem i spojrzał na Josha, który siedział posłusznie przy stanowisku pomocniczym, czytał książkę i starał się wyglądać na mniej znudzonego, niż pewnie był w rzeczywistości.

— Hej — zawołał Damon. Josh spojrzał na niego. — Zjemy lunch? Możemy coś przekąsić, a potem wypocić to w sali gimnastycznej.

— Można tam pójść?

— Jest otwarta.

Josh wyłączył maszynę.

Damon wstał pozostawiając wszystko na chodzie, podszedł do wieszaka i naciągnął kurtkę; pomacał kieszenie, żeby się upewnić, czy ma przy sobie dokumenty i karty. Żołnierze Maziana wciąż stali gdzieniegdzie na straży, jak zawsze nadmiernie ostrożni.

Josh też nałożył kurtkę… byli mniej więcej tego samego wzrostu i Damon mu ją pożyczył. Na pożyczenie Josh się godził, byle nie była to darowizna. W ten sposób na tyle wzbogacił swoją skromną garderobę, że mógł się poruszać po biurach nie zwracając na siebie zbytniej uwagi. Damon nacisnął przycisk przy drzwiach i polecił urzędnikom z zewnętrznego biura, żeby informowali wszystkich, którzy będą chcieli z nim rozmawiać, że wróci za dwie godziny.

— Z powrotem o pierwszej — powtórzyła sekretarka i odwróciła się, żeby przyjąć rozmowę.

Damom popychając przed sobą Josha, wyszedł na korytarz.

— Pół godziny gimnastyki — powiedział — potem kanapka w auli. Jestem głodny.

— Świetnie — powiedział Josh rozglądając się nerwowo dookoła.

Damon też spojrzał i poczuł się nieswojo. Jeszcze teraz na korytarzach panował niewielki ruch. Ludzie nie byli zbytnio przekonani, że sytuacja się poprawiła. W pewnej odległości widać było kilku stojących żołnierzy.

— Wszystkich żołnierzy mają odwołać pod koniec tego tygodnia — pocieszył Damon Josha. — Biały przejmuje w całości nasza służba bezpieczeństwa; w dwa dni później zielony. Cierpliwości. Dokładamy wszelkich starań.

— Dalej będą robili, co chcą — powiedział ponuro Josh.

— Ha. Mimo wszystko Mallory?

Cień padł na twarz Josha.

— Nie wiem. Myślę o tym, ale wciąż nie wiem.

— Zaufaj mi. — Dotarli do windy. Byli sami. Na rogu następnego korytarza stał żołnierz, fakt odnotowany kącikiem oka, nic szczególnego. Damon wystukał kod cylindra centralnego. — Dziś rano przyszło trochę dobrych wiadomości. Rozmawiałem z bratem; mówił, że tam na dole wszystko wraca do normy.

— Cieszę się — mruknął Josh.

Jeden z żołnierzy ruszył nagle. Szedł w ich stronę. Damon spojrzał. Teraz ruszyli też ci, którzy stali dalej, w głębi korytarza, wszyscy. Zbliżali się niemal biegiem.

— Anuluj swoje wezwanie — warknął żołnierz, który dopadł do nich pierwszy; to była kobieta. Sama sięgnęła do płytki. Wzywają nas.

— Mogę wam dać priorytet — powiedział Damom żeby się ich pozbyć. To poruszenie zwiastowało kłopoty; wyobraził sobie, jak odpychają mieszkańców stacji od wind na innych poziomach.

— No to na co czekasz?

Wyjął z kieszeni kartę, wsunął ją w szczelinę i wystukał kod swojego priorytetu; lampki zabłysły czerwienią. Reszta żołnierzy dobiegła do windy w momencie pojawienia się kabiny i wpadła do niej hurmem, odpychając Josha i Damona na bok opancerzonymi ramionami. Zostali przed drzwiami windy, a kabina pomknęła bez zatrzymywania się po drodze do miejsca przeznaczenia, które jej aktualni pasażerowie zakodowali od wewnątrz. W korytarzu nie pozostał ani jeden żołnierz. Damon spojrzał na bladą i zdenerwowaną twarz Josha.

— Pojedziemy następną kabiną — powiedział wzruszając ramionami. Sam zaniepokojony, zakodował na płytce niebieski dziewięć.

— Do Eleny? — spytał Josh.

— Muszę zjechać tam na dół — powiedział Damon. — Ty pójdziesz ze mną. Jeśli coś się stało, najprawdopodobniej skończy się w dokach. Chcę tam być.

Kabina długo się nie pojawiała. Czekali kilka chwil i w końcu zniecierpliwiony Damon po raz drugi użył swojej karty, ponownie żądając priorytetu; lampki zmieniły kolor na czerwony sygnalizując priorytetowe wezwanie kabiny, a potem zaczęły migotać, co oznaczało, że wszystkie kabiny są aktualnie zajęte. Damon rąbnął pięścią w ścianę i znowu spojrzał na Josha. Na piechotę było daleko; lepiej poczekać na zwolnienie się którejś kabiny… szybszej przy większych odległościach.

Damon podszedł do najbliższego aparatu komunikatora i wystukał na klawiszach kod swojego priorytetu. Josh czekał na niego przy windzie.

— Zatrzymaj kabinę, jeśli przyjedzie — powiedział do Josha i nacisnął przycisk żądania połączenia. — Centrala Komunikatora, mówi Damon Konstantin; pilna rozmowa. Widzieliśmy żołnierzy opuszczających biegiem swoje posterunki. Co się dzieje?

Długo nikt nie odpowiadał.

— Panie Konstantin — przemówił wreszcie głośnik — rozmawia pan z publicznego aparatu komunikatora.

— Centrala, to nie ma w tej chwili znaczenia. Co się dzieje?

— Alarm ogólny. Proszę się udać na posterunki awaryjne.

— Co się dzieje?

Połączenie zostało przerwane. Zawyła syrena. Pod sufitem zaczęły migotać czerwone lampki. Ludzie wypadali z biur i spoglądali po sobie, szukając jeden u drugiego potwierdzenia, że to jakieś ćwiczenia albo pomyłka. Daleko, w głębi korytarza dostrzegł też swoją sekretarkę.

— Wracać do środka! — wrzasnął. — Zamknąć te drzwi.

Ludzie cofnęli się i pochowali w swoich biurach. Czerwona lampka przy ramieniu Josha nadal migotała sygnalizując, że żadna z kabin nie jest wolna: wszystkie musiały ugrzęznąć na dole, w dokach.

— Chodź — rzucił Damon do Josha i ruszył w stronę końca korytarza. Widząc, że Josh stoi speszony, wrócił zdecydowanym krokiem i chwycił go za ramię. — No, chodź.

W korytarzu, którym podążali, zbierały się grupki ludzi. Damon krzyknął, żeby się rozeszli, ale rozumiał ich zdenerwowanie… nie tylko Konstantinowie mieli tych, których kochali, rozproszonych po stacji — dzieci w szkołach i przedszkolach, krewni i znajomi w szpitalu. Niektórzy biegli przed nimi nie zważając na jego wołanie. Funkcjonariusz służby bezpieczeństwa stacji krzyknął ponownie, żeby się zatrzymali; widząc, że nie odnosi to skutku, położył rękę na pistolecie.

— Puść ich — rzucił Damon. — Niech idą.

— Tak jest, sir. — Z twarzy policjanta zniknął wyraz paniki. — Proszę pana, nie mogę się niczego dowiedzieć przez komunikator.

— Nie wyciągaj pistoletu z kabury. Przejąłeś te odruchy od żołnierzy? Stój na swoim posterunku. Uspokajaj ludzi. Pomagaj im, w czym będziesz mógł. Zrobiło się małe zamieszanie. Może to ćwiczenia. Bez nerwów.

— Tak jest, sir.

Bez pośpiechu ruszyli dalej spokojnym korytarzem w kierunku rampy awaryjnej; Konstantin nie mógł biec i siać w ten sposób paniki. Szedł starając się stłumić w sobie ogarniający gó niepokój.

— Za późno — mruknął pod nosem Josh. — Zanim alarm dotrze tutaj, będziemy już mieli statki na karku. Jeśli Mazian dał się zaskoczyć w dokach…

— Ma na zewnątrz stacji milicję i dwa nosiciele — powiedział Damon przypominając sobie jednocześnie, kim był Josh. Wstrzymał oddech, rzucił mu zdesperowane spojrzenie i ujrzał twarz tak samo zatroskaną jak jego własna. — Chodźmy szybciej — powiedział.

Dotarli do rampy awaryjnej i otworzywszy drzwi usłyszeli głośne nawoływania. Ze wszystkich poziomów zbiegali po niej w dół ludzie. „Zwolnić!” rozdarł się Damon na tych, którzy go mijali. Posłuchali, ale po kilku zakrętach garstka biegnących urosła do pokaźnego tłumu, który nagle zderzył się z jeszcze większym tłumem biegnącym w przeciwnym kierunku, pod górę. Wrzawa i zamieszanie narastały… system transportowy był wszędzie zablokowany i ludzie z wszystkich poziomów wlewali się w spiralną studnię. „Spokój!” krzyczał Damon chwytając zdezorientowanych ludzi za ramiona i usiłując ich powstrzymać. ale ludzka rzeka rwała na oślep coraz szybciej, porywając ze sobą mężczyzn, kobiety i dzieci; teraz nie sposób było się nawet z niej wydostać. W drzwiach tłoczyli się inni usiłując włączyć się w jej nurt.

— Do doków! — słyszał okrzyki. Panika rozprzestrzeniała się jak ogień, podsycana przez czerwone lampki alarmowe płonące nad głowami; z tą obawą żyła Pell od chwili przybycia wojska — z obawą, że pewnego dnia to nastąpi, że stacja jest atakowana, że trwa ewakuacja. Masy parły w dół i nie można ich już było zatrzymać.



NORWEGIA: GODZ. 1105

CFX/RYCERZ/189-8989-687/UWAGAUWAGAUWAGA/ SKORPIONDWANAŚCIE/ZEROZEROZERO/KONIEC

Signy nacisnęła klawisz potwierdzenia odbioru i odwróciła się do Graffa z szerokim zamachem ręki.

— Teraz! — Graff przekazał rozkaz dalej i na całym statku rozjęczał sią sygnał STARTU. Rozbłyski lampek ostrzegawczych rozprzestrzeniały się aż na doki. Żołnierze przebywający na zewnątrz kończyli odczepianie przewodów startowych. Nie możemy ich zabrać! — krzyknęła Signy do Di Janza pieklącego się przez komunikator. Nie miała w zwyczaju zostawiać ludzi. — Nic im nie będzie.

— Przewody startowe odczepione — krzyknął Graff od swego stanowiska z pominięciem komunikatora. To z Europy, która zostawiła swoich żołnierzy i wychodziła już z doku, nadszedł rozkaz natychmiastowego startu. Ruszał Pacyfik. Rajder z Tybetu wciąż kierował się na stację w ślad za falą pierwszego komunikatu ostrzegawczego, sygnalizując swoją obecnością to, co Tybet już przekazał; a wypadki rozgrywające się na obrzeżach Układu Pell trwały już tak długo, jak długo biegł stamtąd meldujący o nich sygnał, ograniczany szybkością światła — przed godziną zauważono zbliżające się statki. Lampki na głównym pulpicie Norwegii zamrugały jednostajną falą zieleni. Signy zwolniła chwytak odcumowując Norwegię; żołnierze, którym udało się dostać na pokład, wciąż jeszcze gorączkowo zabezpieczali się przed rychłym skokiem przeciążenia. Norwegia, obracając cały czas swą ramę główną, sunęła przez chwilę z wyłączonym ciągiem, popychana łagodnymi podmuchami silników manewrowych i dmuchaw wydokowujących, a potem włączyła ciąg główny z marginesem, który zmniejszył do granic bezpieczeństwa odległość między nią a Australia i prawdopodobnie wyzwolił wszystkie alarmy na całej Pell. Przeciążenie wzrosło gwałtownie przy wirującym w synchronizmie bojowym cylindrze wewnętrznym, co kompensowało naprężenia; przeciążenie skoczyło, zmalało i powróciło przygniatającym ciężarem.

Weszli na kurs nad płaszczyzną, w której krążyło zbiorowisko kupców; przed nimi Europa i Pacyfik, z tyłu, niebezpiecznie blisko, Australia. W każdej sekundzie ruszy Atlantyk; Keu z Indii przebywał na terenie stacji i jeszcze nie dotarł na pokład swego statku; Porey z Afryki znajdował się na powierzchni planety… Afryka wyjdzie pod dowództwem swojego pierwszego oficera na spotkanie Poreya startującego promem z Podspodzia i w najlepszym razie zajmie pozycję w straży tylnej.

Stało się to, co musiało się stać. Ten rajder przybył kilka minut po komunikacie ostrzegawczym z Tybetu — asekuracja. Docierały teraz do nich jego sygnały zmieszane z dalszym ciągiem transmisji z Tybetu, z głosem z Bieguna Północnego i z alarmującymi komunikatami nadawanymi przez bezradne statki milicyjne, które znalazły się na kierunku natarcia. Tybet wszedł już do akcji starając się zmusić nadciągającą flotę do wytracenia szybkości, aby się z nią zmierzyć. Biegun Północny przyśpieszał. Jednostki kupieckie pełniące służbę milicyjną zmieniały kursy; były to statki powolne, w większości holowniki krótkiego zasięgu, stojące w miejscu w porównaniu do szybkości rozwijanej przez zbliżającą się flotę przeciwnika. Mogły zmusić ją do zwolnienia, jeśli zachowają zimną krew. Jeśli.

— Rajder zawrócił — poinformował ją operator skanera poprzez słuchawkę douszną.

Zobaczyła go na ekranie. Rajder odebrał ich potwierdzenie parę minut temu i zmienił kurs o sto osiemdziesiąt stopni; docierał teraz do nich obraz ze skanera. Komputer skanera dalekiego zasięgu wyaproksymował pozostałą część łuku, a operator komputera wywnioskował resztę kierując się ludzką intuicją… żółty kłaczek oddzielający się od czerwonej linii podejścia wskazywał nową pozycję rajdem wyznaczoną przez skaner dalekiego zasięgu; punkcik oznaczający starą pozycję zblakł i przybrał barwę jasnobłękitną przypominając o konieczności zwracania na wszelki wypadek uwagi na tę linię podejścia. Szli wzdłuż niej, w płaszczyźnie wyjściowej, natomiast nadlatujący rajder miał się kierować na nadir. Wzdłuż tej linii leciały szykiem torowym wszystkie statki Floty. Signy przypomniała operatorom skanera i komunikatom o konieczności zwracania uwagi na zdarzenia zachodzące w całej sferze i przygryzając wargę zastanawiała się z niepokojem, dlaczego Mazian wyprowadza ich w jednym tylko wektorze. Do diabła, myślała czując w ustach smak niedawnej porażki, tylko nie tak jak przy Vikingu. Daj nam, człowieku, jakieś szanse.

CFX/RYCERZ/189-9090-687/NINERNINERNINER/SFINKS/ DWADWADWA TERCET/DUET/KWARTET/MIOTŁA/KONIEC

Nowe rozkazy. Statkom zamykającym pochód nadano inne wektory. Pacyfik, Atlantyk i Australia wchodziły na nowe kursy rozwijając się powoli w formację, która miała osłonić układ.



PELL: BIURA KOMENDANTA STACJI


STATEK KUPIECKI MŁOT


DO NAJBLIŻSZEGO NOSICIELA ECS MAYDAYMAYDAYMAYDAY NADLATUJĄ NOSICIELE UNII W NASZYM SĄSIEDZTWIE DWANAŚCIE NOSICIELI WCHODZIMY W SKOK MAYDAYMAYDAYMAYDAY…

OKO ŁABĘDZIA DO WSZYSTKICH STATKÓW UCIEKAĆUCIEKAĆUCIEKAĆ…

NOSICIEL ECS TYBET DO WSZYSTKICH STATKÓW PRZEKAZAĆ…


Komunikaty nadchodziły od ponad godziny, rozprzestrzeniały się po układzie, przekazywane dalej przez komunikator każdego statku, który je odebrał, i nie ustawały, jak echo w domu wariatów. Angelo nachylił się do konsoli komputera i nacisnął klawisz połączenia z dokami, gdzie po wstrząsie wywołanym zmasowanym startem tylu statków wciąż jeszcze uwijały się brygady awaryjne postawione na nogi przez alarm: wywołały go statki wojenne odbijając od doków, jak to one, jeden po drugim, bez zachowania przepisowych odstępów czasowych. W centrali panował chaos; jeśli system nie zdoła zamortyzować tego potężnego kopnięcia, grozi im zakłócenie siły ciążenia panującej na stacji. Już następowały zachwiania stabilności. Komunikator był zablokowany. A wiadomości o rozwoju sytuacji panującej od blisko dwóch godzin na obrzeżach układu słonecznego mknęły do nich dopiero, hamowane szybkością światła.

W dokach zostali żołnierze. W momencie startu większość znajdowała się w swoich barakach na pokładach statków; część nie zdążyła i kanały wojskowe na stacji rozbrzmiewały niezrozumiałymi poleceniami i rozwścieczonymi głosami. Dlaczego ściągnęli żołnierzy, a potem, wiedząc o zbliżającym się ataku, zwlekali z załadunkiem na pokłady tych, których mogli załadować… nasuwało się przypuszczenie, że nie zabierając ich Flota chciała sobie zabezpieczyć tyły. Rozkaz Maziana…

Emilio, pomyślał z roztargnieniem. Mapa Podspodzia wyświetlana na lewej ścianie-ekranie migotała punkcikiem, który symbolizował prom Poreya. Nie mógł skorzystać z komunikatora; nikt nie mógł — rozkazy Maziana… cisza w kanałach komunikatora. „Nie wyłamywać się z formacji”, nadawała kontrola ruchu do kupców krążących po orbicie; tyle tylko mogli powiedzieć. Przez komunikator napływały wciąż zapytania od kupców stacjonujących w dokach; było ich tyle, że operatorzy nie nadążali na nie odpowiadać prośbami o zachowanie spokoju.

Unia musiała to zrobić. Spodziewaliśmy się tego, zapewniał Mazian w bezpośrednim komunikacie, jaki przesłał na jego ręce. Jeśli od kilku dni kapitanowie nie oddalali się od statków a żołnierze tłoczyli na pokładach — to nie z kurtuazji, nie w odpowiedzi na zgłaszane przez stację postulaty dotyczące usunięcia żołnierzy z korytarzy.

Byli przygotowani do odlotu. Pomimo wszystkich zapewnień przygotowani do odlotu.

Sięgnął do przycisku komunikatora, żeby połączyć się z Alicją, która być może śledzi wszystko na swoich ekranach…

— Sir. — Z komunikatora rozległ się głos jego sekretarza, Millsa. — Służba bezpieczeństwa prosi pana o przybycie do centrali komunikatora. Coś się dzieje na dole, w zielonym.

— Co się tam dzieje?

— Tłumy, sir.

Zerwał się zza biurka i chwycił swój płaszcz.

— Sir…

Odwrócił się. Drzwi gabinetu otworzyły się bez uprzedzenia. Stał w nich Mills zagradzając drogę Jonowi Lukasowi i jeszcze jakiemuś mężczyźnie.

— Sir — powiedział Mills. — Przepraszam. Pan Lukas nalegał… Mówiłem mu…

Angelo zmarszczył brwi zirytowany tym najściem, a jednocześnie zadowolony ze zjawiających się nieoczekiwanie posiłków. Jon potrafił wiele, jeśli widział w tym swój interes.

— Potrzebuję pomocy — powiedział do przybyłych i zamrugał niespokojnie oczyma dostrzegając nieznaczny ruch ręki mężczyzny towarzyszącego Jonowi w kierunku płaszcza, nagły błysk stali. Mills nie zauważył tego… Angelo krzyknął głośno, gdy nieznajomy ugodził nożem Millsa, i cofnął się przed rzucającym się na niego mężczyzną. Hale: rozpoznał teraz tę twarz.

Mills jęknął i krwawiąc osunął się po framudze otwartych drzwi; z biura zewnętrznego dochodziły krzyki; spadł cios; zszokowany nie poczuł nawet bólu. Sięgnął po zadającą go rękę i natrafił na sterczącą mu z piersi rękojeść; spojrzał z niedowierzaniem na Jona… na nienawiść. W drzwiach pojawili się jacyś obcy ludzie.

Szok znalazł sobie w nim ujście i trysnął — krwią.



Q

— Vassily — rozległ się głos z komunikatora. — Vassily, słyszysz mnie?

Kressich siedział sparaliżowany za swym biurkiem. Z tych, którzy siedzieli razem z nim przeczuwając coś i czekając, dopiero Coledy wyciągnął rękę i wcisnął klawisz odbioru połączenia.

— Słyszę — powiedział Kressich przez ściśnięte gardło. Spojrzał na Coledy’ego. W uszach szumiał mu gwar głosów dochodzących z doków, głosów ludzi już przestraszonych, już skłonnych do buntu.

— Ubezpieczaj go — powiedział Coledy do Jamesa, który dowodził piątką ludzi czekających na zewnątrz. — Żeby mu włos nie spadł z głowy.

I Coledy wyszedł. Czekali w niepewności, czuwając przy komunikatorze; w jego pobliżu znajdował się ciągle jeden z nich. Zaczęło się. Po chwili wrzawa wzniecana przez zebrany na zewnątrz tłum narosła do stłumionego zwierzęcego ryku, od którego zadrżały ściany.

Kressich opuścił głowę i skrył twarz w dłoniach. Siedział tak przez dłuższy czas nie chcąc o niczym wiedzieć.

— Drzwi! — usłyszał wreszcie wrzask na zewnątrz. — Drzwi są otwarte!



ZIELONY DZIEWIĘĆ

Biegli zdyszani korytarzem potykając się i wpadając na innych — morze oszalałych z przerażenia ludzi w czerwonej poświacie lampek alarmowych. Syreny wciąż wyły; od wahań siły ciężkości, świadectwa walki systemów stacji o utrzymanie stabilności, żołądek podchodził do gardła.

— To już doki — wysapał Damon. Wzrok mu się mącił. Wpadł na niego jakiś rozpędzony człowiek; odepchnął go ze złością i przeciskał się dalej, torując drogę podążającemu za nim Joshowi tam, gdzie rampa wychodziła na dziewiąty. — Mazian się zmył. — Tylko to miało sens.

Rozległy się okrzyki przerażenia; czoło gnającego na oślep tłumu stanęło jak wryte i przez rozpędzone masy przetoczyła się potężna fala powrotna zmuszając je do zatrzymania się. Raptem tłum zawrócił i pognał z powrotem; ludzie uciekali przed czymś. Ciała napierały na nich wśród oszalałych wrzasków i pisku.

— Damon! — zawył za nim Josh.

Sytuacja stawała się niewesoła. Byli spychani na napierające na nich od tyłu kłębowisko ludzkie. Huknęły oddawane w powietrze strzały i cała zbita ciżba zafalowała wydając z siebie przeciągły ryk. Damon zapierał się wyciągniętymi przed siebie rękami o plecy tłoczących się przed nim, żeby się uchronić przed uduszeniem… żebra mu trzeszczały.

Potem napór od tyłu zmalał, tłum znalazł w panice ujście jakąś inną drogą ucieczki; i ścisk przerodził się w rwący, porywający wszystko na swej drodze potok. Damon próbował się zatrzymać, żeby przeczekać najsilniejszą falę i pójść własną drogą. Czyjaś dłoń chwyciła go za ramię; to był Josh. Zachwiał się potrącany przez biegnących, zaparł silnie nogami i teraz we dwójkę próbowali walczyć z prądem.

Znowu strzały. Upadł człowiek; padali następni — trafieni. Celowano do tłumu.

— Nie strzelać! — wrzasnął Damon wciąż mając przed sobą ścianę ludzi, ścianę kurczącą się jakby pod kosą żniwiarza. Przerwać ogień!

Ktoś złapał go od tyłu i pociągnął w momencie, gdy rozległa się następna salwa. Szarpnął się odruchowo pod wpływem bólu i zatoczył unikając o włos trafienia; już biegnąc, ciągnięty za rękę przez Josha, usiłował odzyskać utraconą równowagę. Plecy jakiegoś mężczyzny biegnącego przed nimi rozerwały się na długość ręki i nieszczęśnik upadł pod nogi nie zważającego na nic tłumu.

— Tędy! — krzyknął Josh i pociągnął go w lewo, w boczny korytarz, w który skręcała część biegnących.

Skręcił za nim, kierunek taki sam dobry jak inne, i zobaczył, że korytarz skręca w stronę, z której nadbiegli. Podwoił wysiłek gnając przez labirynt drugorzędnych korytarzy w kierunku doków, z powrotem do dziewiątego.

Udało im się przebiec trzy skrzyżowania korytarzy; wszędzie, na każdym ze skrzyżowań natykali się na pędzące we wszystkich kierunkach grupki oszalałych ludzi zataczających się pod wpływem wariującej siły ciążenia. Nagle w korytarzach przed nimi rozległy się krzyki.

— Uważaj! — krzyknął Josh łapiąc go za rękaw.

Damon zatrzymał się dysząc ciężko, odwrócił i pobiegł do miejsca, gdzie wyginający się wewnętrzny korytarz wznosił się coraz to bardziej i bardziej przechodząc w coś, co chyba za chwilę okaże się ślepą ścianą, grodzią międzysekcyjną.

Nie. Przejście było. Sądząc, że wpadają w ślepą uliczkę, Josh krzyknął i chciał zawrócić Damona; „Chodź”, warknął Damon i nie zatrzymując się chwycił Josha za rękaw. Ściana opuszczała się na nich z horyzontu, gdy się do niej zbliżali, i wkrótce stanęli przed gładką płaszczyzną pokrytą freskami. Po jej prawej stronie znajdowała się masywna klapa włazu dla Dołowców.

Damon oparł się o ścianę, pogrzebał w kieszeni i wyciągnął z niej kartę, którą wepchnął w szczelinę przy włazie. Klapa otworzyła się z gwałtownym podmuchem skażonego powietrza. Damon przelazł przez otwór pociągając za sobą Josha. Panowały tu nieprzeniknione ciemności i paraliżujący chłód.

Klapa zamknęła się za nimi hermetycznie. Rozpoczęła się wymiana powietrza. Josh rozglądał się nieswojo dookoła; Damon sięgnął do wnęki po maski, rzucił jedną Joshowi, drugą nasunął na twarz i wciągnął z trudem powietrze w płuca trzęsąc się z zimna tak, że miał trudności z wyregulowaniem paska.

— Dokąd idziemy? — spytał Josh głosem zniekształconym przez maskę. — Co teraz?

We wnęce znajdował się jeszcze reflektor. Damon wziął go i zapalił przesuwając kciukiem wyłącznik. Sięgnął do przycisku otwierającego wewnętrzne drzwi śluzy i nacisnął go. Echo wywołane przez otwierające się drzwi niosło się coraz wyżej i wyżej. Krawędź wiązki światła wyłowiła z mroku metalowe pomosty. Znajdowali się na rusztowaniu, z którego biegła w dół, w głąb okrągłej rury, drabinka. Zmniejszona siła ciążenia przyprawiała o zawroty głowy. Damon chwycił się barierki.

Elena… Elena znalazła się w samym ogniu tych wydarzeń; na pewno się gdzieś schroniła, pozamykała drzwi tych biur… musiała to zrobić. Nie mógł się do niej przedrzeć; musi się tam dostać, żeby jej pomóc, musi dotrzeć do miejsca, z którego mógłby wysłać na pierwszą linię siły bezpieczeństwa, żeby powstrzymać spanikowane tłumy. Na górę. Przedrzeć się na górę, na wyższe poziomy; po drugiej stronie tej przegrody znajdował się sektor biały. Starał się odszukać wejście do niego, ale w świetle reflektorka nie dostrzegał żadnej drogi. Nie istniało tutaj żadne bezpośrednie połączenie między sekcjami; droga do białego prowadziła tylko przez doki, tylko przez poziom numer jeden. Pamiętał ją, skomplikowany system śluz… Dołowcy wiedzieli jak tam przejść, on nie. Trzeba przedostać się do centrali, pomyślał; przedostać się go górnego korytarza i dotrzeć nim do komunikatora. Wszystko szło źle — zachwiana równowaga siły ciążenia, odlot Floty; może i kupców. Została zakłócona stabilność stacji, a centrala tego nie korygowała. Tam na górze działo się coś bardzo niedobrego.

Odwrócił się, zatoczył pod wpływem gwałtownego przyrostu siły ciążenia, chwycił się kurczowo biegnącej w górę poręczy i zaczął wspinać.

Josh ruszył za nim.



DOK ZIELONY

Centrala nie odpowiadała; ręczny komunikator poprzez trzaski zakłóceń elektrostatycznych bez przerwy sygnalizował: ZAJĘTE. Elena wyłączyła go kciukiem i zerknęła z niepokojem za siebie, na kordony wojska zagradzające drogę do zielonego dziewięć.

— Goniec! — zawołała. Natychmiast podbiegł do niej młody chłopak. Skoro nie działał komunikator, pozostał im tylko ten prymitywny sposób łączności. — Obiegnij, jeden po drugim, wszystkie statki dokujące wokół obrzeża, jak daleko uda ci się dotrzeć, i powiedz im, żeby, jeśli mogą, przekazali tę wiadomość za pośrednictwem swoich komunikatorów. Nie ruszać się ze swych stanowisk, powiedz im. Powiedz im… a zresztą sam wiesz co powiedzieć. Powiedz im, że mamy tutaj kłopoty i jeśli zwieją, wpakują się w to po uszy. No, leć!

Skanery mogły być wyłączone. Przypomniała sobie o ciszy w eterze zarządzonej przez Flotę; ale Indie i Afryka odleciały zostawiając swoich żołnierzy do pilnowania doków, żołnierzy, dla których nie mieli miejsca; a sygnał był wciąż przerywany. Trudno zgadnąć, jakie informacje docierały do kupców i jakie komunikaty mogło odbierać wojsko poprzez swój kanał komunikatora. Nie wiadomo, kto dowodził porzuconymi żołnierzami, czy wyższy oficer, czy jakiś zdesperowany i zagubiony zupak. Stali murem w wejściach doków niebieskiego i zielonego dziewięć — mur żołnierzy skierowanych twarzami ku zakrzywiającym się horyzontom blokował dostęp do tych samych doków z obu stron. Karabiny mieli opuszczone i gotowe do strzału; otaczany przez nich rejon był całkowicie odcięty od reszty stacji. Bała się ich nie mniej niż nadciągającego nieprzyjaciela.

Strzelali, celowali do tłumu, zabijali ludzi; wciąż jeszcze rozlegały się sporadyczne strzały. Miała pod sobą dwunastu członków personelu i sześcioro z tej liczby brakowało… zostali odcięci na skutek wyłączenia komunikatora. Pozostali kierowali brygadami dokerów sprawdzającymi, czy uszczelki odczepianych w pośpiechu przewodów startowych nie uległy fatalnemu w skutkach uszkodzeniu; cała ta sekcja powinna zostać profilaktycznie zamknięta — jeśli jej ludzie tam na górze, w dyspozytorni niebieskiego, potrafią tego dokonać: wyłączniki nie działały, cały system zablokował się z powodu awarii automatyki. Nadal co jakiś czas przygniatały ich niekontrolowane przyrosty siły ciążenia; żeby je skompensować, całą płynną masę znajdującą się we wszystkich zbiornikach trzeba było przepompować z maksymalną szybkością, na jaką pozwalała przepustowość rurociągów; stacja wyposażona była w systemy kontroli wysokości nad powierzchnią planety; mogli je wykorzystywać. W tak ogromnej przestrzeni jaką stanowiły doki, przy jednoznacznie określonych „górze” i „dole”, straszne było nieustanne wyczekiwanie, że w każdym momencie może ich przygnieść przeciążenie przekraczające kilo czy dwa.

— Pani Quen!

Odwróciła się. Goniec nie przeszedł; musiał go zawrócić jakiś dupek z kordonu wojska. Pośpieszyła mu na spotkanie w kierunku kordonu, który nagle, z nie wyjaśnionej przyczyny zafalował i odwrócił się w ich kierunku mierząc do nich z karabinów.

Za jej plecami buchnął ryk. Obejrzała się i za ograniczającym widok łukiem sekcji zobaczyła nieregularne czoło hordy ludzi zbiegających w dół od zakrzywiającego się ku górze horyzontu i kierujących się najwyraźniej w ich stronę. Bunt.

— Zamknąć gródź! — krzyknęła do bezużytecznego, nie działającego przenośnego komunikatom. Żołnierze ruszyli; znajdowała się między nimi a ich celami. Odbiegła na bok, w stronę plątaniny suwnic; serce waliło jej jak młotem. Obejrzała się znowu na tyralierę zbliżających się i zwierających szyki żołnierzy. Minęli ją. Niektórzy zajęli pozycje pod osłoną suwnic. Nacisnęła przycisk komunikatora i w akcie rozpaczy jeszcze raz spróbowała połączyć się ze swym biurem: „Zamknąć tę gródź!” ale motłoch minął już dyspozytornię niebieskiego, a może nawet wdarł się do niej. Wrzask tłumu stawał się coraz głośniejszy. Pierwsza fala była już blisko, a spod horyzontu wciąż spływały następne… nieprzebrane mrowie ludzkie. Uświadomiła sobie nagle, co ją uderza w tych odległych twarzach — nie wyraz paniki, a nienawiści; i ich broń — rury, pałki…

Żołnierze otworzyli ogień. Pierwszy szereg padł. Rozległy się jęki. Stała sparaliżowana niespełna dwadzieścia metrów za kordonem żołnierzy patrząc otwartymi szeroko oczyma na wciąż nowe szeregi tej hordy gnające ku nim po trupach swoich zabitych.

To Q. Q wydostało się na wolność. Nadbiegali z wrzaskiem, wymachując swoją prymitywną bronią. Odległy jeszcze przed chwilą zgiełk narósł teraz do ogłuszającego ryku. Było ich nieprzeliczone mnóstwo.

Odwróciła się i pobiegła zataczając pod nagłym udarem przeciążenia. Razem z nią uciekały jej brygady dokerów i pojedynczy Dołowcy, którzy widząc ludzki-kłopot szukali schronienia.

Wrzawa za plecami przybierała na sile.

Przyśpieszyła kroku przyciskając rękę do brzucha i starając się w ten sposób zamortyzować wstrząsy spowodowane susami. Słyszała za sobą pojedyncze krzyki tonące niemal w ogólnym ryku. Przerwali kordon żołnierzy, zdobyli karabiny… parli do przodu samym ogromem swojej masy. Obejrzała się… zobaczyła zielony dziewięć rzygający biegnącymi w rozsypce ludźmi, którzy przerwali się przez żołnierzy. Na ich twarzach malowała się panika. Chwytając z trudem powietrze biegła dalej pomimo tępego bólu w miednicy; kłusowała, kiedy musiała i zataczała się co chwila pod falowymi przyrostami siły ciężkości. Uciekinierzy zaczęli ją wyprzedzać — najpierw kilku pojedynczych, potem dalsi. Gdy mijała łuk sekcji białej, ogarniał ją już torujący sobie drogę łokciami potop ciał; a przed nią, na horyzoncie, fala wlewała się z wejść do poziomu dziewięć w korytarze poprzeczne. Tysiące tysięcy gnały pod górę krzywizną horyzontu z wrzaskiem mieszającym się z krzykami dochodzącymi zza jej pleców ku statkom kupieckim cumującym w dokach. Mężczyźni i kobiety pędzili na złamanie karku zbitą masą wyjąc i tratując się wzajemnie.

Mijało ją coraz więcej ludzi… ludzi zakrwawionych, śmierdzących, wymachujących bronią, rozwrzeszczanych. Na jej plecy spadł cios rzucając ją na kolana. Mężczyzna, który go zadał, przebiegł obok nie zatrzymując się. Wpadł na nią drugi, zatoczył się i pobiegł dalej. Podźwignęła się na równe nogi i nie czując ramienia spróbowała skręcić w stronę suwnic, pod osłonę wsporników i lin… z przodu, z luków wejściowych statków, huknęły strzały.

— Quen! — krzyknął ktoś.

Nie potrafiła zlokalizować źródła. Rozejrzała się usiłując walczyć z ludzkim potokiem i zatoczyła się pod jego naporem.

— Quen!

Rozejrzała się; czyja§ ręka schwyciła ją za ramię i pociągnęła. Tuż obok jej głowy wypalił pistolet. Dwaj inni ludzie porwali ją pod pachy i pociągnęli za sobą poprzez ścisk… czyjaś pięść musnęła jej głowę; zachwiała się i szarpnęła z całych sił, chcąc się wyrwać mężczyznom usiłującym wywlec ją z thzmu w pajęczynę lin i suwnic bramowych. Rozległy się okrzyki i huknęły strzały; wyciągnęło się ku nim kilka par rąk; napięła mięśnie do walki myśląc, że to tłum chce ich pochwycić, ale wchłonął ją razem z jej porywaczami mur ciał… wyglądali na kupców. „Cofać się!” darł się ktoś. „Cofać się. Przeszli!” Pędzili rampą w górę do otwartego luku; chłodny, żebrowany tunel, jasnożółty blask — śluza statku.

— Ja nie wsiadam! — krzyknęła opierając się, ale nie miała już sił, żeby się czemukolwiek przeciwstawiać, a zresztą jedyną alternatywą były tłumy. Przeciągnęli ją przez tunel i gdy wpadli do śluzy, w ich ślady poszli całą gromadą ci, którzy bronili wejścia. W śluzie zrobił się taki ścisk, że zaczęła się obawiać o swoje żebra, a dobijali jeszcze do nich ludzie, którzy do ostatniej chwili osłaniali odwrót. Drzwi zasyczały i zasunęły się ze szczękiem. Wzdrygnęła się…jakimś cudem nie przycięły żadnej ręki ani nogi.

Wysypali się przez właz wewnętrzny na korytarz windy. Dwóch potężnie zbudowanych drabów przepchnęło się przez innych i podtrzymało ją, kiedy straciła równowagę, a tymczasem komunikator grzmiał rozkazami. Bolał ją brzuch; bolały uda; oparła się o ścianę i oddychała głęboko, dopóki jakiś wielki mężczyzna nie dotknął delikatnie jej ramienia.

— W porządku — powiedziała. — Nic mi nie jest.

Napięcie tego szaleńczego biegu powoli ją opuszczało… odgarnęła włosy z czoła i spojrzała uważniej na otaczających ją ludzi; poznała tych dwóch, którzy byli z nią tam, na zewnątrz, ciągnęli przez tłum, torowali drogę między zdziczałym motłochem; znała ich i naszywkę, którą nosili na ubraniach, czarną, bez godła: Koniec Skończoności. Z tego statku był chłopak, który zawieruszył się na stacji; rozmawiała z tymi ludźmi dziś rano. Wracali pewnie na swój statek… i zboczyli trochę z drogi po kogoś ze swoich, zauważyli ją i wyciągnęli z tłumu.

— Dziękuję — powiedziała zdyszana. — Kapitan… muszę z nim szybko porozmawiać.

Nie było sprzeciwów. Wielki mężczyzna… Tom, przypomniała sobie jego imię, objął ją ramieniem i pomógł iść. Jego kuzyn otworzył drzwi windy i nacisnął przycisk w kabinie. Wyszli z windy po drugiej stronie osi statku. W położeniu postojowym, przy wyłączonym ruchu obrotowym, panował tu teraz bałagan. Kabina główna i mostek znajdowały się na samym dole, mostek bardziej z przodu. Dwaj towarzyszący jej mężczyźni poprowadzili ją tam… teraz lepiej, dużo lepiej. Weszła o własnych siłach na mostek między rzędy pulpitów i zgromadzoną tu załogę. Neihart. Rodzina z tego statku nosiła nazwisko Neihart; baza Viking. Starsi znajdowali się na mostku; było tu też kilku młodszych członków załogi… dzieci usunięto stąd pewnie na górę. Poznała Wesa Neiharta, kapitana rodziny, siwowłosego mężczyznę o smutnej, pokrytej bliznami twarzy.

— Quen — powitał ją.

— Witam pana. — Uścisnęła jego rękę, opadła na wskazany jej fotel i odchyliwszy się na jego oparcie spojrzała na kapitana. — Q wydostało się na wolność; komunikator nie działa. Chciałam pana prosić… o skontaktowanie się z innymi statkami… o przekazanie im tej wiadomości… nie wiem, co się dzieje w centrali, ale Pell znalazła się w strasznej sytuacji.

— Nie zabieramy żadnych pasażerów — zastrzegł się Neihart. — Widzieliśmy skutki. Pani też. Niech pani nie nalega.

— Proszę posłuchać. Tam, na zewnątrz, jest już Unia. Stanowimy parasol ochronny… wokół stacji. Musimy tu zostać. Czy udostępni mi pan komunikator?

Mówiła do tego kapitana, do wszystkich innych w imieniu Pell, działała w jej imieniu; ale to był jego pokład, nie Pell, a ona była żebrakiem bez statku.

— To przywilej komendanta doków — zgodził się nagle i wskazał gestem ręki na pulpity. — Komunikator jest do pani dyspozycji.

Skinęła w podzięce głową; podeszła do najbliższego pulpitu, jaki jej wskazali, i zagłębiła się w fotelu czując skurcz w dole brzucha. Przyłożyła tam dłoń — tylko nie dziecko, modliła się w duchu. Ramię, w które ją uderzono, było zdrętwiałe; ta drętwota ogarniała już plecy. Sięgając po słuchawki widziała przyrządy jak przez mgłę; zamrugała powiekami, żeby przywrócić sobie ostrość widzenia i jednocześnie próbowała skupić myśli. Nacisnęła klawisz połączenia międzystatkowego.

— Do wszystkich statków; zarejestrować i przekazać dalej: tu dyspozytornia dokowa Pell, oficer łącznikowy Pell, Elena Quen z pokładu Końca Skończoności pod dowództwem kapitana Neiharta, dok biały. Uprasza się wszystkich kupców cumujących w dokach o zamknięcie śluz i niewpuszczanie, powtarzam, niewpuszczanie na swoje statki żadnych stacjonerów. Pell nie jest ewakuowana. Przekażcie to na zewnątrz, jeśli macie możliwość podłączenia się pod głośniki; obowiązuje zakaz korzystania z komunikatora stacji. Te ze statków stacjonujących w dokach, które mogą bezpiecznie zwolnić dok odcinając się od niego od wewnątrz, niech to uczynią. Do statków krążących wokół stacji; pozostać w formacji; nie wyłamywać się z niej. Stacja wykompensuje zaburzenia i odzyska stabilność. Powtarzam, Pell nie jest ewakuowana. W układzie trwają działania wojenne. Ewakuacja stacji nie służyłaby niczemu. Następujący fragment odtworzyć, tam gdzie to możliwe, poprzez nadajnik zewnętrzny: Uwaga. Z upoważnienia komendanta stacji wzywa się wszystkie siły porządkowe stacji do uczynienia co w ich mocy dla przywrócenia ładu i porządku w rejonach, w których się znajdują. Nie podejmować prób przedostania się do centrali. Pozostać na dotychczasowych stanowiskach. Obywatele Pell, stoicie w obliczu poważnego niebezpieczeństwa wybuchu zamieszek. Wznieście barykady we wszystkich wejściach na poziom dziewięć i na wszystkich granicach sekcji oraz przygotujcie się do ich obrony w celu zagrodzenia drogi siejącym zniszczenie hordom zbiegów ze strefy Q. Jeśli rozproszycie się w panice, przyczynicie się do rozprzestrzenienia buntu i narazicie swoje życie. Brońcie barykad. Będziecie w stanie utrzymać stację rejon za rejonem. W wyniku interwencji wojskowej komunikator stacji jest nieczynny, a wahania siły ciążenia nastąpiły na skutek samowolnego opuszczenia doków przez statki wojenne. Stabilność zostanie przywrócona najszybciej, jak to będzie możliwe. Do wszystkich zbiegów ze strefy kwarantanny: apeluję do was o włączenie się do wznoszenia umocnień obronnych i barykad wspólnie z obywatelami Pell. Stacja będzie negocjować z wami w sprawie waszej sytuacji; wasza współpraca w tym krytycznym dla stacji momencie wpłynie korzystnie na nastawienie stacji wobec was i możecie być pewni pozytywnego potraktowania. Wzywam was do pozostania tam, gdzie się znajdujecie i do obrony swoich rejonów; pamiętajcie, że od bezpieczeństwa tej stacji zależy również wasze życie. Do wszystkich kupców: proszę was o współpracę w tej krytycznej sytuacji. Jeśli dysponujecie jakimikolwiek informacjami, przekażcie mi je na Koniec Skończoności. Statek ten będzie od tej chwili spełniał rolę głównej kwatery doków aż do odwołania stanu wyjątkowego. Proszę o przekazanie powyższego ze statku na statek i nadanie stosownych fragmentów poprzez systemy zewnętrzne. Czekam na kontakt.

Nadeszły pierwsze wiadomości, pełne niepokoju prośby o bliższe informacje, szorstkie żądania, groźby natychmiastowego opuszczenia doku. Otaczający ją ludzie z Końca Skończoności też przygotowywali się do startu.

W każdej chwili, żywiła nadzieję, w każdej chwili komunikator może się odblokować, może się przez niego odezwać wyraźnie i spokojnie centrala stacji przywracając kontakt z dowództwem — z Damonem, który może jest teraz w centrali, a może nie. Miała nadzieję, że nie ma go w tych korytarzach zapchanych oszalałym motłochem z Q. Południe dnia głównego to najgorsza ze wszystkich pór: A większość Pell wyległa właśnie ze swych warsztatów pracy i sklepów na korytarze…

Miał przydział awaryjny do doku niebieskiego. Próbował się może tam dostać; na pewno próbował. Znała go. Łzy napłynęły jej do oczu i zamgliły wzrok. Zacisnęła pięść na poręczy fotela starając się nie myśleć o ustępującym już bólu w brzuchu.

— Właśnie zamykają gródź sekcji białej — nadeszła wiadomość z Sity, która stała blisko tego miejsca.

Inne statki zgłaszały zamykanie innych grodzi; Pell podejmowała obronę dzieląc się na segmenty — pierwsza oznaka, że nie opuściły jej jeszcze instynkty obronne.

— Skaner coś wykrył! — krzyknął przerażonym głosem jeden z członków załogi siedzący tuż za nią. — To może być kupiec poza formacją. Trudno stwierdzić.

Otarła twarz i starała się skoncentrować na wszystkich niciach, jakie miała w ręku.

— Zostajemy — powiedziała. — Jeśli przerwiemy przewody startowe, tam na zewnątrz zginą tysiące. Przeprowadzić odcięcie ręczne. Nie przerywać, nie przerywać tych połączeń.

— To trochę potrwa — powiedział ktoś. — Możemy nie mieć tyle czasu.

— No to zabierajcie się już do tego — poradziła im.



PELL: SEKTOR NIEBIESKI JEDEN:


CENTRUM DOWODZENIA

Liczba czerwonych lampek płonących na pulpitach zmniejszyła się. Jon Lukas przechadzał się od stanowiska do stanowiska i patrzył technikom na ręce, obserwując jednocześnie pracę skanerów i przyglądając się sytuacji we wszystkich miejscach, z których jeszcze docierały obrazy. Hale stał z Danielsem na straży za szybami, w pomieszczeniu komunikatora centrali; Clay był tutaj, pod ścianą sali, Lee Quale pod drugą. Wszyscy tu byli z ochrony Spółki Lukasa; ani jednego funkcjonariusza służby bezpieczeństwa stacji. Technicy i dyrektorzy o nic nie pytali; pochłonięci byli gorączkowym wypełnianiem swoich obowiązków w sytuacji awaryjnej.

W sali panowała atmosfera strachu, strachu nie tylko przed atakiem z zewnątrz. Obecność karabinów, przedłużające się wyciszenie komunikatora… wiedzieli, domyślał się Jon, wiedzieli dobrze, że za milczeniem Angelo Konstantina, za niezjawieniem się tutaj nikogo z Konstantinów czy choćby któregoś z ich adiutantów kryło się coś niedobrego.

Technik wręczył mu kartkę z wiadomością i nie spoglądając mu w oczy wrócił biegiem na swoje miejsce. Było to powtórzone kilkakrotnie wezwanie z bazy głównej na Podspodziu. Ten problem odłoży się na później. Na razie zajęli centralę i biura i nie zamierzał odpowiadać na to wezwanie. Niech Emilio myśli, że to rozkaz wojska wyciszył centralę stacji.

Skaner pokazywał na ekranach złowróżbny brak wszelkiej aktywności. Przyczaili się. Czekają. Zrobił jeszcze jedną rundę wokół sali i nagle spojrzał na otwierające się drzwi. Na widok pojawiającej się w nich grupy wszyscy technicy na sali zamarli z rękoma w połowie drogi do miejsca przeznaczenia, zapominając o swych obowiązkach. Sami cywile z gotowymi do strzału karabinami; za ich plecami dalsi.

Jessad, ludzie Hale’a i zakrwawiony agent służby bezpieczeństwa stacji.

— Rejon zabezpieczony — zameldował Jessad.

— Proszę pana. — Dyrektor wstał ze swego stanowiska. Radco Lukas, co tu się dzieje?

— Posadźcie tego człowieka — warknął Jessad.

Dyrektor zacisnął dłonie na oparciu fotela i posłał Jonowi spojrzenie pełne gasnącej nadziei.

— Angelo Konstantin nie żyje — odezwał się Jon przesuwając wzrokiem po twarzach wszystkich obecnych. — Poniósł śmierć w czasie zamieszek wraz z całym swoim personelem. Zabójcy wdarli się do biur. Wracajcie do pracy. Jeszcze z tym nie skończyliśmy.

Odwróciły się twarze, odwróciły plecy, technicy poprzez swoje zaangażowanie usiłowali stać się niewidzialni. Nikt się nie odezwał. Był pokrzepiony ich zdyscyplinowaniem. Obszedł jeszcze raz salę dookoła i zatrzymał się na jej środku.

— Słuchajcie mnie nie przerywając pracy — powiedział głośno. — Personel Spółki Lukasa zapewnia temu sektorowi bezpieczeństwo. Jaka sytuacja panuje we wszystkich innych częściach stacji, widzicie na ekranach. Zamierzamy przywrócić łączność poprzez komunikator tylko dla ogłoszeń nadawanych z tej centrali i tylko tych ogłoszeń, które ja zaakceptuję. W tej chwili nie ma na tej stacji żadnych władz poza Spółką Lukasa i aby uchronić tę stację przed uszkodzeniem, zastrzelę każdego, kogo będę musiał. Mam pod swoimi rozkazami ludzi, którzy zrobią to bez wahania. Czy wszystko jasne?

Nie było żadnych komentarzy, najwyżej odwrócenie głowy. Być może godzili się z tym chwilowo w zaistniałej sytuacji, kiedy systemy Pell znajdowały się w równowadze chwiejnej, a Q szalało w dokach.

Odetchnął spokojniej i spojrzał na Jessada, który skinął mu głową z podnoszącą na duchu aprobatą.


Pajęczyna drabinek rozciągała się przed i za nimi, nad głowami mieli labirynt biegnących w poprzek rur i było przenikliwie zimno. Damon przesunął snop światła z reflektora w lewo, potem w prawo, chwycił się poręczy i przysiadł na kratownicowym pomoście, a Josh przykucnął przy nim. Dyszeli głośno i z wysiłkiem przez maski. Puls łomotał Damonowi pod sklepieniem czaszki. Za mało powietrza, nie szli przecież na tyle szybko, żeby się tak zmęczyć; a labirynt, w którym się znajdowali… rozgałęział się. W jego rozkładzie była logika: kąty były precyzyjnie odmierzone; wszystko zależało od liczenia. Starał się nie zgubić drogi.

— Zabłądziliśmy? — wysapał Josh.

Potrząsnął głową i skierował wiązkę światła w górę, w stronę, gdzie powinni pójść. Porywanie się na to było szaleństwem, ale przynajmniej byli cali i żywi.

— Następny — powiedział — powinien być poziom dwa. Myślę… że wyjdziemy… rozejrzymy się, jak sprawy stoją…

Josh pokiwał głową. Wahania siły ciężkości ustały. Stale słyszeli wrzawę, niepewni w tym labiryncie, skąd dochodzi. Odległe krzyki. Raz nastąpił dudniący wstrząs i Damon pomyślał, że to pewnie wielkie grodzie. Wyglądało na to, że się uspokaja; miał nadzieję… ruszył przed siebie z klekotliwym podzwanianiem metalu, chwycił znowu za poręcz i zaczął się wspinać. Ostatni etap wspinaczki. Ogarniało go nieprzeparte uczucie niepokoju o Elenę, o wszystko, od czego się odciął wybierając tę drogę… Co tam ryzyko, musi wyjść.

Rozległy się trzaski zakłóceń elektrostatycznych. Dudniły w tunelach i odbijały się echem.

— Komunikator — powiedział. Wszystko powracało naraz. — Nadajemy komunikat ogólny. Osiągamy stabilizację siły ciężkości. Prosimy wszystkich obywateli o pozostanie w rejonach, w których się obecnie znajdują i niepróbowanie przekraczania granic sekcji. Nadal nie ma żadnych wiadomości od Floty i na razie nie spodziewamy się ich. Skanery nic nie wykrywają. Nie pochwalamy akcji wojskowej w pobliżu tej stacji… Z wielkim smutkiem powiadamiamy o śmierci Angelo Konstantina z rąk uczestników zajść i o zniknięciu w nie wyjaśnionych okolicznościach innych członków tej rodziny. Jeśli którekolwiek z nich zdołało dotrzeć do bezpiecznego miejsca, prosimy o jak najszybsze skontaktowanie się z centralą. Wszyscy krewni Konstantinów lub wszyscy ci, którzy gdzieś ich widzieli, proszeni są o natychmiastowy kontakt z centralą stacji. Do czasu zażegnania kryzysu czynnym komendantem stacji pozostaje Radca Jon Lukas. Prosimy o okazywanie wszelkiej pomocy personelowi Spółki Lukasa, który w tym krytycznym momencie pełni obowiązki służby bezpieczeństwa.

Damon usiadł powoli na stopniach. Ogarnął go chłód głębszy niż zimno metalu. Nie mógł złapać tchu. Uświadomił sobie, że płacze, łzy rozmywały światło i utrudniały oddychanie.

— …komunikat ogólny — komunikator zaczynał od nowa. — Osiągamy stabilizację siły ciężkości. Prosimy wszystkich obywateli…

Na jego ramieniu spoczęła dłoń i obróciła go.

— Damon? — powiedział Josh przekrzykując hałas. Był otępiały. Nic go nie obchodziło.

— Nie żyje — powiedział i zadygotał. — O Boże…

Josh, nie spuszczając z niego oka, wyjął mu z ręki reflektor. Damon zerwał się na nogi, żeby podjąć wspinaczkę, żeby dotrzeć wreszcie do włazu, o którym wiedział, że jest tam na górze.

Josh pociągnął go silnie za ramię, obrócił twarzą do siebie i przycisnął plecami do ściany.

— Nie idź — prosił. — Damom nie wychodź tam teraz. Paranoidalne koszmary Josha. Wyraz jego oczu. Damon stał oparty o ścianę, a jego myśli biegły we wszystkich kierunkach naraz i nie mógł ich skierować na jeden konkretny tor. Elena. Mój ojciec… moja matka… to niebieski jeden. W niebieskim jeden byli nasi strażnicy. Nasi strażnicy.

Josh nie odzywał się.

Starał się skupić. Coś mu się nie zgadzało. Zachowanie żołnierzy; odlot Floty. I od razu morderstwa… w najściślej strzeżonym rejonie Pell…

Zawrócił, ruszył w kierunku, z którego tu przed chwilą przyszli. Ręce trzęsły mu się tak, że ledwie mógł utrzymać poręcz. Josh poświecił mu reflektorem i złapał za łokieć, żeby go zatrzymać. Odwrócił się stojąc już na stopniach i spojrzał w górę na zamaskowaną, zniekształconą przez snop światła twarz Josha.

— Dokąd? — spytał Josh.

— Nie wiem, kto teraz kieruje wszystkim tam na górze. Mówią, że mój wuj. Nie wiem.

Wyciągnął rękę, żeby odebrać reflektor od Josha. Josh oddał go z ociąganiem. Damon odwrócił się i zaczął zbiegać po drabince w dół zeskakując ze stopnia na stopień tak szybko, jak potrafił. Josh desperacko podążył za nim.

Schodzili znowu na dół. Schodzić było łatwo. Damon spuszczał się po drabince z pośpiechem ograniczanym jedynie wydolnością płuc i grożącym utratą równowagi, dopóki nie zakręciło mu się w głowie. Snop światła z reflektora miotał się wściekle po kratownicach rusztowań i tunelach. Poślizgnął się, odzyskał równowagę i schodził dalej.

— Damon — zaprotestował Josh.

Brak mu było tchu w piersiach, żeby odpowiedzieć. Schodził wciąż niżej i niżej, dopóki wzrok nie zaczął mu się mącić z braku powietrza. Przysiadł wtedy na stopniach starając się wciągnąć przez maskę tyle powietrza, żeby uchronić się przed utratą przytomności. Czuł, jak Josh pochyla się nad nim, słyszał jego zdyszany oddech. Był niemniej skonany.

— Doki — wysapał Damon. — Musimy tam zejść… dostać się do statków. Elena tam pójdzie.

— Nie przedostaniesz się.

Spojrzał na Josha zdając sobie w tym momencie sprawę z tego, że wciąga w to kolejne życie. Ale nie miał innego wyjścia. Podniósł się i znowu zaczął schodzić. Czuł wibracje powodowane krokami Josha, który nadal podążał za nim.

Statki pozamykały pewnie śluzy. Elena jest albo tam, albo zabarykadowała się w biurach. Albo nie żyje. Gdyby żołnierze go trafili… Jeśli z jakiegoś obłędnego powodu… stacja jest unieszkodliwiana jeszcze przed zajęciem jej przez Unię…

Ale podobno na górze, w centrali jest Jon Lukas.

Czy dywersantom nie udała się jakaś akcja? Czy Jon uniemożliwił im w jakiś sposób opanowanie samej centrali?

Stracił już rachubę postojów na zaczerpnięcie tchu, miniętych poziomów. Na dół. Dotarł wreszcie na samo dno; kratownice stały się nagle szersze. Nie wiedział, gdzie jest, dopóki nie zatrzymał się i nie omiótł otoczenia snopem światła szukając kolejnej drabinki prowadzącej w dół. Przeszedł kawałek wzdłuż rusztowań i dostrzegł blady poblask niebieskiego światła rzucanego przez lampkę zainstalowaną nad włazem śluzy. Podbiegł tam i nacisnął przycisk wyłącznika; właz odsunął się z sykiem i weszli razem z Joshem do lepiej oświetlonej śluzy. Właz zasunął się za nimi i rozpoczęła się wymiana powietrza. Ściągnął z twarzy maskę i wciągnął w płuca głęboki haust powietrza; było orzeźwiająco chłodne i tylko trochę skażone. Czuł pulsowanie w głowie. Skupił mętny wzrok na spoconej, niespokojnej twarzy Josha, na której widniały odciski od maski.

— Zostań tutaj — powiedział, bo zrobiło się mu go żal. Zostań tutaj. Jeśli mi się uda, wrócę po ciebie. Jeśli nie, sam zadecyduj co robić.

Josh opierał się skonany o ścianę. Oczy mu błyszczały.

Damon skierował uwagę na drzwi, wyrównał oddech, przetarł oczy i w końcu nacisnął uruchamiający je przycisk. Światło oślepiło go; na zewnątrz panowała wrzawa, rozlegały się krzyki, czuć było swąd dymu. Systemy podtrzymania życia, pomyślał przejęty grozą… śluza wychodziła na jeden z drugorzędnych korytarzy. Wypadł z niej i puścił się pędem. Słysząc za sobą tupot stóp biegnącego człowieka, obejrzał się.

— Wracaj — krzyknął do Josha. — Wracaj tam.

Nie miał czasu się z nim droczyć. Pobiegł dalej korytarzem… był chyba w sektorze zielonym; w tym kierunku powinien być dziewiąty… pousuwali wszystkie oznakowania. Ujrzał nagle przed sobą zbuntowany motłoch; ludzie przebiegali pojedyncza i grupkami przez korytarze; niektórzy wymachiwali kawałkami rur. Natknął się na ciało zabitego… przeskoczył je i pędził dalej. Uczestnicy zamieszek nie wyglądali mu na mieszkańców Pell… zarośnięci, niechlujni… zorientował się nagle, kim są, i zmobilizował wszystkie siły, żeby przyśpieszyć. Przemknął przez korytarz, pokonał zakręt z zamiarem dostania się w jak najbliższe sąsiedztwo doków bez wbiegania na korytarz główny. W końcu musiał jednak z niego skorzystać; wmieszał się między biegnących. Na podłodze leżało tu więcej ciał, a szabrownicy grasowali bezkarnie. Roztrącił w pędzie grupkę mężczyzn ściskających w garściach rury i noże, niektórzy z nich mieli nawet pistolety…

Wejście do doków było odcięte; blokowała je zamknięta hermetycznie gródź. Zobaczył to i odskoczył w bok przed szabrownikiem rzucającym się na niego z rurką tylko dlatego, że wszedł mu w drogę.

Napastnik przeleciał obok niego zataczając półkole, które kończyło się na ścianie; Josh był już przy nim i walił jego głową o ścianę; po chwili odstąpił z rurką w ręku.

Damon odwrócił się na pięcie i pobiegł ku zamkniętej grodzi sięgając po drodze do kieszeni po kartę, którą zamierzał zwolnić blokadę.

— Konstantin! — krzyknął ktoś za jego plecami.

Odwrócił się i ujrzał mężczyznę mierzącego doń z pistoletu. Nie wiadomo skąd wyleciał kawał rurki trafiając tamtego; szabrownicy rzucili się na niego hurmem wyrywając sobie pistolet. Odwrócił się w panice i wcisnął kartę w szczelinę. Gródź odsunęła się ze świstem; za nią była ogromna przestrzeń doków i dalsi szabrownicy. Wdychając w płuca chłodne powietrze pobiegł dokiem w kierunku sektora białego, gdzie widział inne wielkie, zasunięte grodzie, grodzie dokowe, wysokie na dwa poziomy, hermetyczne. Potknął się z wyczerpania, z trudem odzyskał równowagę i gnał krzywizną w ich kierunku, słysząc kogoś za sobą i mając nadzieję, że to Josh. Kolka w boku niepostrzeżenie przerodziła się w przeszywający ból… Minął splądrowane sklepy z ciemnymi otworami otwartych na oścież drzwiach i dopadł do ściany obok ogromnych grodzi. Zatrzymał się przy zamkniętym włazie małej śluzy osobowej i wepchnął kartę w szczelinę.

Nic się nie stało. Żadnej reakcji. Popchnął mocniej myśląc, że może coś nie zakontaktowało, wyjął kartę i wsunął ją jeszcze raz. Właz ani drgnął. Powinny tu przynajmniej być podświetlane przyciski; mógłby wtedy wprowadzić za ich pośrednictwem kod swojego priorytetu albo nadać sygnał zagrożenia.

— Damon! — Josh dobiegł do włazu, zatrzymał się obok, chwycił go za ramię i obrócił twarzą do siebie. Zbliżali się do nich ludzie, trzydziestka, pół setki, ściągali z całych doków… z zielonego dziewięć, w coraz większej liczbie.

— Widzieli, jak otwierałeś właz — wysapał Josh. — Wiedzą, że masz taką możliwość.

Wpatrywał się w podchodzący tłum szeroko rozwartymi oczyma. Wyrwał kartę ze szczeliny. Była bezużyteczna, anulowana; centrala anulowała jego kartę.

— Damon.

Porwał Josha za rękę i ruszył biegiem, a tłum rzucił się za nimi z wyciem. Uciekał w kierunku otwartych drzwi, w kierunku sklepów… wpadł w ciemne wejście najbliższego, odwrócił się i nacisnął przycisk, żeby zamknąć drzwi. Te przynajmniej działały.

Pędzący na czele ścigającego ich motłochu dopadli już drzwi i bębnili w nie teraz czym popadło. Przerażone twarze przyciskały się do plastikowej tafli, waliły w nią kawałki rur kalecząc gładką powierzchnię: tak jak wszystkie sklepy wychodzące na doki, i ten wyposażony był w drzwi hartowane — hermetyczne, bez szyb, tylko z tym małym okrągłym okienkiem z tworzywa o podwójnej grubości.

— Wytrzymają — wysapał Josh z trudem chwytając powietrze.

— Nie wydaje mi się — powiedział Damon — żebyśmy zdołali się stąd wydostać. Nie sądzę, żebyśmy mogli stąd wyjść, dopóki po nas nie przyjdą.

Josh spojrzał na niego z drugiej strony drzwi, poprzez szerokość okienka, blady we wpadającym przez nie świetle.

— Anulowali moją kartę — powiedział Damon. — Przestała działać. Ten, kto znajduje się teraz w centrali stacji, po prostu unieważnił moją kartę. — Spojrzał na plastikowe okienko i na pogłębiające się w nim wyżłobienia. — Sądzę, że wpadliśmy po prostu w pułapkę.

Walenie w drzwi nie ustawało. Na zewnątrz rozpętało się istne szaleństwo. To nie byli mordercy, to nie był żaden świadomy impuls do pojmania zakładników, to tylko zdesperowani ludzie wyładowujący swoją rozpacz. Mieszkańcy Q mający w zasięgu dwóch mieszkańców stacji. Blizny w plastiku wciąż się pogłębiały i przez okienko nie można już było niemal odróżnić twarzy, rąk i broni. Zaczynała się rysować możliwość, że jednak sforsują drzwi.

A jeśli do tego dojdzie, nie trzeba będzie morderców.



2


NORWEGIA: GODZ. 1300

Trwała teraz gra nerwów, sondowania i znikania. Duchy. Ale wystarczająco materialne, hasające gdzieś tam, poza granicami układu. Tybet i Biegun Północny straciły kontakt ze zbliżającym się nieprzyjacielem; Unia wykonała w tył zwrot kosztem jednego z rajderów Tybetu… kosztem jednego ze swoich rajderów. Ale do końca było jeszcze daleko. Poprzez komunikator napływały wciąż beznamiętne, precyzyjne dane z obu nosicieli. Signy, przygryzając wargę, wpatrywała się w zainstalowane przed nią ekrany, a tymczasem Graff kierował operacją. Norwegia trwała na pozycji razem z resztą Floty — wytraciwszy szybkość dryfowała, wciąż niezbyt daleko od mas Pell 4 i 3 oraz samej gwiazdy. Zawisła teraz w bezruchu. Nie dali się wyciągnąć. Musieli teraz wykorzystać masę układu jako ochronę przed pojawieniem się nieprzyjaciela w bezpośredniej ich bliskości’ Było nieprawdopodobne, aby Unia okazała się tak lekkomyślna i weszła w układ prosto ze skoku — to nie w ich stylu — ale przedsięwzięli na wszelki wypadek stosowne środki ostrożności… cele-pułapki. Nie ujawniać się wystarczająco długo, a nawet konserwatywni dowódcy Unii zaczną krążyć w zasięgu swoich skanerów, żeby znaleźć nowe kierunki natarcia, rozpoznać przedpole; jak wilki wokół ogniska, w którym starają się ukryć oni widoczni, nieruchomi i bezbronni. Unia ma tam pole manewru, może się stamtąd rozpędzić do szybkości, przy której nie zdołają stawić jej czoła.

A do tego od jakiegoś czasu z Pell napływały złe wieści przerwana cisza w eterze, doniesienia o poważnych niepokojach.

Ze strony Maziana… uporczywe milczenie, które wreszcie ważyło się przerwać jedno z nich nadaniem ponaglenia. Rusz się, radziła Mazianowi, puść paru z nas na łowy. Rajdery Norwegii, podobnie jak rajdery innych statków, unosiły się wokół niej w najszerszym z możliwych rozwinięciu — w sumie dwadzieścia siedem rajderów i siedem nosicieli, plus trzydzieści dwa statki milicyjne usiłujące zapełnić lukę w ich formacji, niektóre z nich nieodróżnialne dla skanerów dalekiego zasięgu od rajderów; dwa — od nosicieli. Dopóki Flota czaiła się w bezruchu, nie zdradzając się gwałtownymi ruchami i szybkością, każdy patrzący na dane przekazywane przez skanery musiałby się porządnie nagłowić, żeby stwierdzić, czy któryś z tych powolnych, nieruchawych statków nie jest czasem jednostką wojenną pragnącą zmylić przeciwnika swoimi manewrami. Rajder Tybetu powrócił do swego statku macierzystego; Tybet i Biegun Północny miały w swoim rejonie siedem rajderów i jedenaście statków milicyjnych, holowników bliskiego zasięgu niezdolnych do ucieczki i z konieczności odgrywających bohaterów: nie były w stanie usunąć się szybko z drogi, weszły więc w skład parasola ochronnego. Jak gdyby nastawiali się na atak z tego właśnie kierunku. Unia macała ich pozycje. Nakłuwała organizm i wymykała się poza jego zasięg. Był tam prawdopodobnie Azov. Jeden z najstarszych z kadry oficerskiej Unii; jeden z najlepszych. Klaps i unik. Odznaczał się większym doświadczeniem od niejednego dowódcy i był zbyt dobry, aby umrzeć w ten sposób.

Nerwy napinały się. Technicy pełniący służbę na mostku zerkali na nią od czasu do czasu. Zarówno na statkach, jak i między nimi panowała cisza, była jak zakaźna choroba.

Operator komunikatora odwrócił się od swojego pulpitu i spojrzał na nią.

— Sytuacja na Pell pogarsza się — zameldował. Na innych stanowiskach zapanowało poruszenie.

— Zająć się swoimi sprawami — warknęła pod adresem wszystkich. — To może spaść na nas z każdej strony. Zapomnijcie o Pell, bo dostaniemy po oczach, słyszycie? Wyrzucę za burtę każdego, kto będzie bujał w obłokach. — I zwracając się do Graffa rzuciła: — Stan pełnej gotowości.

Pod sufitem zapłonęła niebieska lampka. To ich obudzi. Na jej pulpicie zamrugało światełko sygnalizując włączenie pulpitu komputera bojowego oraz pełną gotowość jego operatora i asystentów.

Sięgnęła do klawiatury komputera i wystukała kod zarejestrowanych instrukcji. Oko celownicze Norwegii zaczęło przemieszczać się w kierunku wskazanej gwiazdy odniesienia, żeby przeprowadzić operacje identyfikacyjne i zablokować się w wyliczonym położeniu. Na wszelki wypadek. Na wypadek, gdyby działo się coś, czego nie przewidzieli w swych planach, a Mazian, który też odbierał ten groch z kapustą z Pell, myślał o odwrocie: ich detektor bezpośredniej wiązki komunikacyjnej był skierowany na Europę, a Europa nadal nie miała nic do powiedzenia. Mazian myślał; albo już się namyślił i dawał swoim kapitanom wolną rękę w podejmowaniu środków ostrożności. Przesłała sygnał na pulpit technika skoku, który zauważył już pewnie jej poprzednie posunięcie. Pulpit ożył i zaczął stopniowo podawać zasilanie na monitory brzechw generacyjnych, które dawały im alternatywny do realnej przestrzeni wybór. Istniały przesłanki pozwalające podejrzewać, że jeśli Flota oderwie się od Pell, to nie wszyscy przybędą tam, gdzie kierowały ich instrukcje, czyli do najbliższego punktu przejściowego. Że już nie będzie Floty, że nie będzie nic pomiędzy Unią a Sol.

Wiadomości napływające z Pell za pośrednictwem komunikatora zaczęły wpadać w naprawdę ponury ton.



WŁAZ DLA DOŁOWCÓW

Ludzie-z-karabinami. Wprawne uszy wciąż wyłapywały krzyki dochodzące z zewnątrz, straszne odgłosy walki. Satyna wzdrygnęła się przerażona łomotem, z jakim coś walnęło w ścianę; drżała na całym ciele nie znajdując przyczyny, dla której działo się, co się działo… ale to robili Lukasy; i Lukasy wydawali rozkazy, rządzili na Nadwyżu. Niebieskozęby przytulił ją, szepnął jej coś do ucha, ponaglał i poszła, tak samo cicho jak inni. Szelest bosych stóp hisa przesuwał się nad nimi i pod nimi. Skradali się w ciemnościach nieprzerwanym potokiem. Nie ważyli się używać latarek, które mogły naprowadzić ludzi na ich ślad.

Jedni szli przed nimi, inni podążali z tyłu. Prowadził sam Stary, obcy hisa, który zszedł na dół z wysokich miejsc i dowodził nimi nie mówiąc dlaczego. Niektórzy nie chcieli iść, bali się obcych; ale mieli za sobą karabiny i szalonych ludzi i wkrótce ich dopędzą.

Daleko w dole, w tunelach rozbrzmiał głos człowieka i dotarł echem na górę. Niebieskozęby syknął i zaczął wspinać się szybciej, a Satyna starała się ze wszystkich sił dotrzymać mu kroku rozgrzana jego wysiłkiem; futro miała wilgotne, dłonie ślizgały się jej po poręczach, które chwytały wcześniej spocone ręce innych.

— Szybciej — szeptał głos hisa jednocześnie na wszystkich poziomach, głos dochodzący z wysoka, z wysokich, ciemnych miejsc Nadwyża i czyjeś ręce popychały ich w górę ponaglając do dalszej wspinaczki tam, gdzie błyszczało przytłumione światło, na którego tle majaczyły sylwetki czekających hisa.

Śluza. Satyna naciągnęła maskę, podpełzła do drzwi i chwyciła Niebieskozębego za rękę, ze strachu, że zgubi go tam, gdzie prowadzi ich Stary.

Weszli do śluzy. Stłoczyli się w niej z innymi i wewnętrzny właz wypuścił ich w stłoczoną masę brązowych ciał hisa, w objęcia rąk, które wyciągały się po nich i pomagały wyjść szybko ze śluzy; inny hisa, który stał zwrócony do nich plecami, osłaniał ich przed tym, co znajdowało się na zewnątrz.

Byli uzbrojeni w kawałki rur jak ludzie. Satyna stała oszołomiona; pomacała za sobą szukając Niebieskozębego, żeby się upewnić, czy jest tam, w tej zbitej, złej ciżbie, w tym białym świetle ludzi. W korytarzu byli tylko hisa. Zapełniali go aż po zamknięte drzwi na końcu. Jedna ze ścian zapaćkana była krwią, ale jej woń nie docierała do nich poprzez maski. Satyna powiodła przestraszonym wzrokiem w stronę, w którą spychał ich tłum i poczuła blisko, na swoim ramieniu dłoń, która nie należała do Niebieskozębego i która ją prowadziła. Minęli drzwi i znaleźli się w miejscu ludzi, ogromnym, słabo oświetlonym i drzwi zamknęły się za nimi przynosząc ciszę i spokój.

— Sza — syknęli ich przewodnicy.

Rozejrzała się z przerażeniem dookoła, żeby zobaczyć, czy Niebieskozęby wciąż z nią jest, a on wyciągnął do niej rękę i chwycił ją za dłoń. Szli pełni niepokoju przez to rozległe miejsce-człowieka w towarzystwie swoich starszych przewodników, och, szli ostrożnie, bo się bali, bo czuli respekt przed bronią i przed panującym na zewnątrz gwałtem. Inni, Starzy, wstali z cienia i wyszli im naprzeciw. „Gawędziarko”, zwrócił się do niej Stary dotykając ją na powitanie. Objęły ją ramiona; z jasnego, jasnego wejścia wychodzili inni i obejmowali ją i Niebieskozębego i była oszołomiona honorami, z jakimi ją witali. „Chodź”, powiedzieli i powiedli ją do tego jasnego miejsca, do pokoju bez granic z białym łożem, w którym spała człowiek-kobieta i przy którym przycupnęła stara hisa. Wszędzie wokół była ciemność i gwiazdy, ściany, które były, a zarazem ich nie było i wtem, nad nimi i nad Marzycielką zajrzało do pokoju wielkie Słońce.

— Ach — przeraziła się Satyna, ale stara hisa wstała i wyciągnęła ręce w geście powitania. „To Gawędziarka”, rzekł Stary, a najstarsza ze wszystkich odeszła na chwilę od Marzycielki i objęła ją. „Dobrze, dobrze”, powiedziała czule Najstarsza.

— Lily — przemówiła Marzycielka i Najstarsza odwróciła się, przyklękła przy łożu i poklepała ją z czułością po siwej głowie. Cudowne, żywe oczy w białej i nieruchomej twarzy zwróciły się w ich stronę, ciało Marzycielki spowite było w biel, wszystko białe, oprócz hisa imieniem Lily i czerni przyprószonej gwiazdami, która rozciągała się wokół nich. Słońce znikło. Zostali tylko oni.

— Lily — przemówiła znowu Marzycielka — kim oni są? Na nią patrzyła Marzycielka, na nią, a Lily skinęła, żeby podeszła bliżej. Satyna uklękła, a Niebieskozęby obok niej i wpatrywali się z czcią w ciepło oczu Marzycielki, Marzycielki z Nadwyża, przyjaciółki wielkiego Słońca, które tańczyło po jej ścianach.

— Kochać ciebie — wyszeptała Satyna. — Kochać ciebie, Słońce-Jej-Przyjacielem.

— I ja was kocham — odpowiedziała jej Marzycielka. — Jak jest na zewnątrz? Czy jest tam niebezpiecznie?

— My robić bezpiecznie — rzekł stanowczo Stary. — Cała, cała hisa robić to miejsce bezpieczne. Nie wpuścić tu ludzi-z-karabinami.

— Nie żyją. — Cudowne oczy zaszły łzami i poszukały Lily. — Jon to zrobił. Angelo… Damon… może Emilio… ale nie ja, jeszcze nie. Lily, nie opuszczaj mnie.

Lily bardzo, bardzo ostrożnie otoczyła ramieniem Marzycielkę i przytuliła swój siwiejący policzek do siwiejących włosów Marzycielki.

— Nie — powiedziała. — Kochać ciebie, nie czas opuszczać, nie, nie, nie. Pośnij do wielkiego Słońca. My twoje ręce i stopy, nas wiele, my silni, my szybcy.

Ściany zmieniły się. Patrzyli teraz na gwałt, na ludzi walczących z ludźmi i wszyscy zbili się ze strachu w ciasną gromadkę. Skończyło się i tylko Marzycielka pozostała spokojna.

— Lily. Nadwyżu grozi śmierć. Będzie potrzebowało hisa, kiedy skończą się walki, będzie was potrzebowało, rozumiesz? Bądźcie silni. Brońcie tego miejsca. Zostańcie ze mną.

— My walczyć, walczyć z ludźmi, co tu przyjść.

— Nie zginiecie. Nie ważą się was zabijać, rozumiecie? Ludzie potrzebują hisa. Nie przyjdą tutaj. — Jasne oczy pociemniały gniewem i znowu złagodniały.

Powróciło Słońce; jego zachwycające oblicze wypełniało całą ścianę, łagodziło złość. Odbijało się w oczach Marzycielki, barwiło swoim blaskiem biel.

— Ach — westchnęła Satyna i zakołysała się na boki.

Inni poszli w jej ślady i po chwili wszyscy hisa kołysali się miarowo, wydając ciche jęki zachwytu.

— To Satyna — rzekł Stary zwracając się do Marzycielki. Niebieskozęby jej przyjaciel. Przyjaciel człowieka-Bennetta, widzieć jego śmierć.

— Z Podspodzia? — spytała Marzycielka. — To Emilio przysłał was na Nadwyże?

— Człowiek-Konstantin twój przyjaciel? Kochać go wszyscy, wszyscy Dołowcy. Człowiek-Bennett jego przyjaciel.

— Tak. Był jego przyjacielem.

— Ona mówić — powiedział Stary i przechodząc na język hisa zwrócił się do Satyny: — Gawędziarko, Niebo-Ją-Widzi, uczyń opowieść dla Marzycielki, uczyń jasnymi jej oczy i ciepłymi jej sny; wśpiewaj to w Sen.

Gorąco wystąpiło jej na twarz i skurcz chwycił za gardło z lęku, bo nie była nikim wielkim, a tylko tworzycielką małych pieśni, a snuć opowieść ludzkimi słowami… w obecności Marzycielki i wielkiego Słońca otoczonego wszystkimi gwiazdami, stać się częścią snu…

— Zrób to — ponaglił ją Niebieskozęby. Jego wiara ogrzała jej serce.

— Ja Niebo-Ją-Widzi — zaczęła — przychodzić z Podspodzia, opowiedzieć ci o człowiek-Bennett, opowiedzieć ci o człowiek-Konstantin, wyśpiewać ci rzeczy hisa. Śnij rzeczy hisa, Słońce-Jej-Przyjacielem, jak Bennett śnić. Zrób, żeby on żyć, zrób, żeby on chodzić z hisa, ach! Kochać ciebie, kochać jego. Uśmiech Słońca patrzeć na niego. Długi, długi czas ma śnić sny hisa. Bennet sprawić, my zobaczyć sny ludzi, pokazać nam prawdziwe rzeczy, powiedzieć nam o nim Słońcu, co trzymać całe Nadwyże, trzymać całe Podspodzie w swoich ramionach i o niej Nadwyżu, co wyciągać swoje ręce do Słońca, opowiedzieć nam o statkach, co przylatywać i odlatywać, wielkich, wielkich statkach, co przylatywać i odlatywać, przywozić ludzi z dalekiej ciemności. On otworzyć nasze oczy, on rozszerzyć nasze sny, on zrobić my śnić jak ludzie, Słońce-Jej-Przyjacielem. Taką rzecz dać nam Bennett; i on dać sobie życie. On mówić nam o dobrych rzeczach na Nadwyżu, zrobić ciepłe nasze oczy chceniem tych dobrych rzeczy. My przyjść. My zobaczyć. Tak szeroko, tak mocno ciemno, my widzieć Słońce, co uśmiechać się w ciemności, czynić sny dla Podspodzia, robić niebo niebieskie. Bennett zrobić, że my zobaczyć, że my przyjść, zrobić nowe nasze sny.

Ach! Ja Satyna, ja powiedzieć ci o czasie ludzie przyjść. Przed ludźmi żaden czas, tylko sen. My czekać i nie wiedzieć, że czekać. My zobaczyć ludzi i my przyjść na Nadwyże. Ach! Czas Bennett przyjść, zimny czas i stara ona rzeka spokojna…

Ciemne, piękne oczy spoczywały na niej zaciekawione, chłonąc jej słowa, jakby miała umiejętności starych śpiewaków. Tkała prawdę, jak umiała, czyniąc prawdą piękno i dobro, a nie straszne rzeczy, które działy się gdzie indziej, czyniąc coraz to prawdziwszym i prawdziwszym to, że Marzycielka mogła czynić prawdę, że w zmieniających się cyklach prawda ta może znowu wrócić, tak jak wracają kwiaty i deszcze, i wszystkie rzeczy, co trwają.



CENTRALA STACJI

Wskazania na pulpitach ustabilizowały się. Centrala stacji przywykła już do paniki, jakby był to stan normalny, a przejawiało się to w gorączkowym zwracaniu uwagi na szczegóły, w niezauważaniu przez techników coraz większej liczby uzbrojonych ludzi kręcących się po centrum dowodzenia. •

Jon patrolował przejścia między stanowiskami spoglądając spode łba i besztając za każdy ruch nie podyktowany koniecznością.

— Znowu wezwanie z kupca Koniec Skończoności — zameldowała technik. — Mówi Elena Quen. Żąda informacji.

— Wykluczone.

— Proszę pana…

— Wykluczone. Powiedzieć im, żeby siedzieli cicho i czekali, aż wszystko się skończy. Niech nie łączą się z nikim bez upoważnienia. Mamy rozgłaszać informacje, które mogą ściągnąć nam na kark nieprzyjaciela?

Technik wróciła do swojej pracy wyraźnie unikając wzrokiem widoku karabinów.

Quen. Żona młodego Damona, z kupcami, już kłopot, wysuwa żądania, nie wychodzi. Informacje poszły w świat i do tej pory dotarły już na pewno do Floty za pośrednictwem kupców krążących wokół stacji. Mazian już wie, co się stało. Quen z kupcami, a Damon w zielonej sekcji doku; Dołowcy warują całą hałastrą przy łóżku Alicji, blokując w tym rejonie korytarz poprzeczny numer cztery. Niech sobie ma tę straż złożoną z Dołowców: gródź sekcji i tak jest zamknięta. Założył ręce do tyłu i usiłował sprawiać wrażenie spokojnego.

Jakiś ruch przy drzwiach przyciągnął jego wzrok. Po krótkiej nieobecności wrócił Jessad; stał w progu wzywając go milcząco. Jon podszedł do niego; denerwował go niezmącony spokój tego człowieka.

— Jest jakiś postęp? — spytał Jessada wychodząc z nim na korytarz.

— Pan Kressich zlokalizowany — powiedział Jessad. — Jest tutaj z eskortą; chce konferować.

Jon skrzywił się z niechęcią i spojrzał w koniec korytarza, gdzie czekał Kressich otoczony grupką strażników równą liczebnie ich obstawie.

— W niebieskim jeden cztery sytuacja bez zmian — ciągnął Jessad. — Dołowcy wciąż go blokują. Mamy drzwi; możemy rozhermetyzować tę sekcję.

— Są nam potrzebni — warknął Jon. — Niech tak zostanie.

— Ze względu na nią? Półśrodki, panie Lukas…

— Dołowcy są nam potrzebni; są przy niej. Niech tak zostanie, powiedziałem. Problem to Damon i Elena. Co robicie w tym kierunku?

— Nie możemy wprowadzić nikogo na ten statek; ona nie wychodzi i nie otwierają. Co do niego, wiemy, gdzie jest. Pracujemy nad tym.

— Co to znaczy, pracujecie?

— Ludzie Kressicha — syknął Jessad. — Musimy się tam dostać, rozumie mnie pan? Niech pan się weźmie w garść i porozmawia z nim; obieca mu coś. Ma w swoim ręku tę tłuszczę. Może pociągać za sznurki. Niech pan z nim porozmawia.

Jon spojrzał na grupkę w korytarzu; nie mógł się skupić; Kressich, Maziana sytuacja kupców… Unia. Flota Unii musi niebawem wykonać jakiś ruch… musi.

— Co miał pan na myśli mówiąc, że musimy się tam dostać? Wie pan, gdzie on jest czy nie?

— Są pewne wątpliwości — przyznał Jessad. — Napuściliśmy na niego tę zbieraninę, ale mamy zbyt mało danych, aby stwierdzić z całą pewnością, że to on. A musimy to wiedzieć. Niech pan mi wierzy. Niech pan porozmawia z Kressichem. I proszę się z tym pospieszyć, panie Lukas.

Spojrzał w tamtą stronę, napotkał wzrok Kressicha, skinął głową i grupka podeszła bliżej… Kressich tak samo szary i żałosny jak zawsze. Ale ci, którzy mu towarzyszyli, to co innego: młodzi, aroganccy, pewni siebie.

— Radca chce się w to włączyć — powiedział jeden z nich, niski ciemnowłosy mężczyzna z blizną na twarzy.

— Dlaczego mówisz za niego?

— To pan Nino Coledy — przedstawił go Kressich zaskakując Lukasa pewnością odpowiedzi i spojrzeniem twardszym, niżby się spodziewał pamiętając jego zachowanie na posiedzeniach rady. — Radzę panom go wysłuchać, panie Lukas i panie Jessad. Coledy dowodzi ochotniczą służbą bezpieczeństwa Q. Mamy swoje własne siły i możemy podporządkować się waszym rozkazom, jeśli zostaniemy o to poproszeni. Jesteście gotowi skorzystać z naszych usług?

Jon skierował zaniepokojone spojrzenie na Jessada, ale nie uzyskał z jego strony żadnego wsparcia; Jessad nie silił sina komentarze.

— Jeśli potraficie powstrzymać te tłumy, zróbcie to — powiedział wreszcie od siebie.

— Tak — odezwał się cicho Jessad. — Spokój na tym etapie będzie działał na naszą korzyść. Witamy w naszej radzie, panie Kressich i panie Coledy.

— Udostępnijcie mi komunikator — powiedział Coledy. Kanał ogólnostacyjny.

— Niech pan mu go udostępni — zwrócił się Jessad do Lukasa.

Jon westchnął głęboko tłumiąc cisnące mu się na usta pytanie, w co gra z nim Jessad wciągając tych dwóch do ścisłego grona spiskowców; byli na usługach Jessada, tak jak Hale służył jemu? Przełknął to pytanie, przełknął ogarniającą go wściekłość przypominając sobie, co dzieje się tam, na zewnątrz, jak kruche jest jeszcze ich zwycięstwo.

— Chodźcie ze mną — rzucił i ruszył przodem prowadząc Coledy’ego do najbliższego pulpitu komunikatora. Widać stąd było skaner; Mazian wciąż trwał w bezruchu. Płonna była ich nadzieja, że łatwo się go pozbędą. Pomylili się bardzo, przewidując, że to będzie proste. Flota obsadziła dokładnie ten rejon… punkciki oznaczające pozycje statków Maziana błyskały tu i tam wokół wielopoziomowej otoczki będącej orbitą kupców okrążających Pell. — Odsuń się — powiedział do technika, posadził na jego miejscu Coledy’ego i sam nacisnął klawisz połączenia z centralą komunikatom. Na rozjaśniającym się ekranie pojawiła się twarz Brana Hale’a. — Mam dla ciebie komunikat do przesłania — poinformował go. — Pójdzie priorytetowym kanałem ogólnostacyjnym.

— W porządku — powiedział Hale.

— Panie Lukas — zawołał ktoś mącąc panującą ciszę. Obejrzał się. Ekrany skanera błyskały ostrzeżeniem o przecinaniu się kursów.

— Gdzie to jest? — wykrzyknął.

Skaner nie podawał żadnych konkretnych informacji. Smużąca się żółta mgiełka ostrzegała przed zbliżaniem się czegoś, szybkim zbliżaniem. Komputer rozpoczął już włączanie syren alarmowych. Rozległy się stłumione okrzyki, przekleństwa, technicy sięgnęli do pulpitów.

— Panie Lukas! — krzyknął ktoś z przerażeniem.



KONIEC SKOŃCZONOŚCI

— Skaner — rozbrzmiał alarm.

Elena dostrzegła to migotanie i rzuciła rozgorączkowane spojrzenie Neihartowi.

— Zrywamy się! — wrzasnął bez zastanowienia Neihart unikając jej wzroku. — Start!

Wieść rozchodziła się lotem błyskawicy ze statku na statek. Elena przygotowała się na wstrząs oderwania się od stanowiska cumowniczego… za późno na ucieczkę do doku, o wiele za późno; przewody startowe zostały już dawno zamknięte, statki wisiały tylko na nich.

Drugie szarpnięcie. Byli wolni, odpadali od stacji z całym rzędem cumujących do niej dotąd kupców, przeciwnie do ruchu wskazówek zegara, wokół obrzeża; bo najmniejszy błąd w odcinaniu przewodów startowych od wewnątrz statku mógł doprowadzić do ich rozerwania, bo mogła nastąpić dekompresja całej sekcji doku. Siedziała nieruchomo, odczuwając znajome sensacje, których nie spodziewała się już nigdy odczuwać, wolna, swobodna jak ten statek, oddalająca się od tego, co na nich spadało; a jednak miała wrażenie, że zostawia tam cząstkę siebie.

Przemknął drugi napastnik… osiągnął zenit, ogłupił skanery, wyzwolił alarmy… odleciał ku Flocie. Żyli, dryfując z bezsilną powolnością, aby wyjść na kurs zgodny z przyjętym przez statki, które odcumowały razem z nimi. Splotła ręce na brzuchu i wpatrywała się w ekrany mostka dowodzenia Końca myśląc o Damonie, o wszystkich, którzy tam zostali.

Może nie żyje; powiedzieli, że Angelo zginął; może Alicja też; może i Damon — może… odważnie dopuściła do siebie tę myśl starając się zaakceptować ją w spokoju, jeśli już trzeba ją zaakceptować, jeśli ma się za to zrewanżować. Oddychała głęboko, wspominając Estelle, wszystkich swych krewnych. A więc po raz drugi dane jej było ocaleć. Ma talent do wychodzenia cało z katastrof. Miała w sobie życie, które było jednocześnie Quen i Konstantinem, nosiło nazwiska znaczące coś na Pograniczu; nazwiska, które kiedyś zakłócą spokój Unii, bo ona już się postara, żeby je na długo zapamiętali.

— Pryskajmy stąd — zwróciła się do Neiharta głosem zimnym i kipiącym furią; a kiedy spojrzał na nią chyba oszołomiony tą zmianą poglądów, dodała: — Wynosimy się. Wchodźcie w skok. Przekażcie to dalej. Punkt Mateusza. Nadajcie to na cały układ. Odlatujemy; prosto przez pozycje Floty.

Była z Quenów i Konstantinów, i Neihart posłuchał. Koniec Skończoności oddalał się od stacji nadając instrukcje dla wszystkich kupców znajdujących się w pobliżu i rozsianych daleko po układzie. Maziana Unia, Pell — żadne z nich nie było w stanie ich powstrzymać.

Widziała przyrządy jak przez mgłę; mrugnęła oczyma, żeby przywrócić im ostrość widzenia.

— Gdy dotrzemy do Punktu Mateusza — powiedziała do Neiharta — skoczymy jeszcze raz. W otwartym kosmosie… spotkamy innych. Spotkamy tam ludzi, którzy mają dość, którzy nie przylecieli na Pell. Znajdziemy ich.

— Nie ma nadziei, że zastaniemy tam kogoś z pani rodziny, Quen.

— Nie — przyznała potrząsając głową. — Z moich, nikogo. Odeszli. Ale znam współrzędne. Wszyscy je znamy. Dzięki mnie macie pełne ładownie, nigdy nie kwestionowałam waszych manifestów.

— Kupcy to wiedzą.

— Flota też dowie się, dokąd lecimy. Musimy więc trzymać się razem, kapitanie. Lecimy wszyscy.

Neihart zmarszczył czoło. Być razem, nie licząc bijatyki w dokach, to niepodobne do kupców.

— Mam chłopaka na jednym ze statków Maziana — powiedział.

— A ja mam męża na Pell — odparowała. — Co nam teraz pozostało, jeśli nie wyrównać za to rachunków?

Neihart zastanowił się chwilę i w końcu skinął głową.

— Neihartowie staną na twoje wezwanie.

Odchyliła się na oparcie fotela i patrzyła w ekran. Odbierali obraz ze skanera; Unia znajdowała się już w układzie, o czym świadczyły duchy przemykające przez ekran skanera. To był koszmar. Jak Mariner, gdzie zginęła Estelle, a z nią wszyscy Quenowie oprócz niej, bo trzymali się skazanej na zagładę stacji do ostatniej chwili… gdzie Flota coś przepuściła albo coś zaatakowało ich od wewnątrz. Historia powtarzała się… tylko tym razem kupcy nie czekali, aż dojdzie do najgorszego.

Patrzyła, postanowiła sobie, że będzie obserwować ekran skanera do końca, żeby widzieć wszystko, aż do śmierci stacji albo do osiągnięcia przez nich punktu wejścia w skok, zależnie od tego, co nastąpi pierwsze.

Damom myślała i przeklinała Maziana, bardziej Maziana niż Unię, bo to on sprowadził nieszczęście na ich głowy.



DOK ZIELONY

Po raz drugi nastąpił gwałtowny skok siły ciążenia. Damon przytrzymał się zaskoczony ściany, a Josh jego, ale przeciążenie nie było wielkie, pomimo całej, pełnej paniki wrzawy, jaka rozpętała się za poharatanymi drzwiami. Damon obrócił się plecami do ściany i potoczył po niej głową z wyrazem znużenia na twarzy.

Josh nie zadawał żadnych pytań. Nie było potrzeby. Od obrzeża stacji oderwała się reszta statków. Nawet tutaj słyszeli syreny… wyjście z doków bez zezwolenia, możliwe. Pocieszające było to, że słyszeli wycie syren. Czyli w doku było nadal powietrze.

— Odlatują — powiedział chrapliwie Damon.

Z tymi statkami odlatywała Elena; chciał w to wierzyć. To miało sens. Elena tak by chyba postąpiła; miała tam przyjaciół, ludzi, którzy ją znali, którzy by jej pomogli, kiedy on nie był w stanie. Odeszła… może żeby wrócić, kiedy się uspokoi — jeśli się uspokoi. Jeśli on przeżyje. Nie sądził, aby udało mu się przeżyć. Może na Podspodziu panuje spokój; może Elena — na tych statkach. Odleciała z nimi jego nadzieja. Jeśli się myli… nie chciał nic wiedzieć.

Znowu wystąpiły wahania grawitacji. Wrzaski i bębnienie w drzwi ustały. Przestronny dok nie był miejscem, w którym przyjemnie przebywać podczas kłopotów z siłą ciążenia. Każdy przy zdrowych zmysłach uciekał ku mniejszym przestrzeniom.

— Jeśli kupcy prysnęli — odezwał się słabym głosem Josh to znaczy, że coś zobaczyli… czegoś się dowiedzieli. Sądzę, że Mazian musi mieć pełne ręce roboty.

Damon spojrzał na niego myśląc o statkach Unii, o Joshu… jednym z nich.

— Co tam się dzieje? Domyślasz się czegoś?

Twarz Josha spływała potem błyszcząc w świetle wpadającym przez pokiereszowaną szybkę w drzwiach. Opierał się o ścianę i patrzył w sufit.

— Mazian musi coś zrobić; trudno przewidzieć co. Unia nie ma interesu w niszczeniu tej stacji. Przejmujemy się chyba jakąś zabłąkaną salwą.

— Stacja wytrzyma wiele trafień. Możemy stracić kilka sekcji, ale dopóki mamy moc napędową i piasta centralna jest nietknięta, jesteśmy w stanie usunąć uszkodzenia.

— Z grasującą na wolności Q? — spytał ochrypłym głosem Josh.

Zaskoczył ich kolejny, przyprawiający o skurcz żołądka zryw siły ciążenia. Damon przełknął z trudem ślinę czując, że zbiera mu się na wymioty.

— Dopóki to trwa, nie mamy się co przejmować Q. Nadarza się okazja, żeby spróbować się wydostać z tej pułapki.

— I dokąd pójdziemy? Co zrobimy?

Damon wydał dziwny dźwięk wydobywający się gdzieś głęboko z krtani; był otępiały, po prostu otępiały. Czekał obojętnie na następny skok grawitacji; nie uderzył już z poprzednią siłą. Stacja znowu zaczynała osiągać stan równowagi. Przeciążone pompy wytrzymywały, silniki działały. Wstrzymał oddech.

— Z jednej strony, na dobre wyszło. Nie ma już statków, które wycięłyby nam znowu taki numer. Nie wiem, ile takich wahnięć zdołalibyśmy wytrzymać.

— Może czekają na nas na zewnątrz — powiedział niepewnie Josh.

Damon brał pod uwagę taką ewentualność. Sięgnął ręką w górę i nacisnął przycisk. Nic się nie stało. Drzwi pozostawały zamknięte, zablokowały się. Wyjął z kieszeni kartę i po chwili wahania wepchnął ją w szczelinę, ale przyciski nadal nie działały. Jeśli ktokolwiek w centrali pragnął się dowiedzieć o miejscu jego pobytu, to właśnie mu je zdradził. Zdawał sobie z tego sprawę.

— Wygląda na to, że zostajemy — powiedział Josh.

Wycie syren ustało. Damon podsunął się ostrożnie do okienka w drzwiach i zaryzykował wyjrzenie przez poharataną szybkę. Próbował coś zobaczyć poprzez nieprzezroczyste i odbijające światło rysy. Daleko, w głębi doków coś się poruszyło — jedna skradająca się postać, druga. Komunikator nad ich głowami zacharczał zakłóceniami elektrostatycznymi, jakby próbował S1ę włączyć i znowu ucichł.



NORWEGIA

Frachtowce milicyjne wisiały rozproszone w nieruchomym koszmarze. Jeden z nich pojaśniał nagle na ekranie, rozbłysnął jak maleńkie słońce i zgasł przy akompaniamencie trzasków zakłóceń elektrostatycznych wydobywających się z komunikatora. Grad rozjarzonych cząsteczek napotkał na swej drodze Norwegię, a te większe zabębniły o kadłub — krzyk odchodzącej w niebyt materii.

Żadnych widowiskowych zwrotów: martwe cele i szyjący do nich spokojnie komputer bojowy. Rajder Unii skończył w ten sam sposób co kupiec, a cztery rajdery Norwegii wykonały beczkę, wskoczyły błyskawicznie w wektor zgodny z wektorem Norwegii i bluznęły stałym ogniem zaporowym, który poznaczył dziobami kadłub nosiciela Unii ustawiającego się na mgnienie oka równolegle do nich.

— Dostał! — wrzasnęła Signy do operatora komputera bojowego, kiedy ogień został przerwany; kolejna salwa zagłuszyła jej słowa i pomknęła ku miejscu, które, jak się okazało, zajmował uchodzący nosiciel. Zmusili Unię do manewru, do wytracenia siły ciężkości, aby go ocalić. Ryk zachwytu utonął w wyciu syren towarzyszącym raptownemu włączeniu się automatycznego pilota, który położył ich własną masę w gwałtowny skręt; przy tych szybkościach komputer reagował na posunięcia innego komputera szybciej niż ludzki mózg… Signy przejęła z powrotem kontrolę nad statkiem i ustawiła go burtą do ofiary. Komputer bojowy bluznął znowu ogniem zaporowym prosto w śródokręcie i to, co właśnie się od niego odrywało; pole pokrywane przez skaner zasnuło się centkowaną mgiełką.

— W celu! — krzyknął przez komunikator ogólny operator, który dokonał tego wyczynu. — Trafiony…

Z wyciem syren Norwegia wykonała półbeczkę i wyszła z niej w nowy zygzak. Kupcy zostawali za nimi z tyłu jak żywy obraz zamarły w przestrzeni: teraz oni wykonywali swój ruch przemykając przez odstępy między uczestnikami tego nieruchomego pościgu za statkami Unii, zmuszając je do ciągłych zmian kursu, nie dając im miejsca na ucieczkę.

Unik i cios: jak to otwarcie sprzed chwili… statek na przynętę, uderzenie z innego wektora. Tybet i Biegun Północny szły kursem na zderzenie, nadlatywały od pierwszego momentu, w którym dotarł do nich obraz przekazywany przez skaner: skaner dalekiego zasięgu skorygował właśnie ich pozycję, ustalił, że znajdują się o wiele bliżej, niż myśleli, wziąwszy pod uwagę, iż idą z maksymalną szybkością.

Unia wykonywała swój ruch. W tej samej chwili dotarły do nich informacje ze skanerów; przesunęli wektor w prawo, w pole ostrzału Norwegii, Atlantyku, Australii… Unia straciła kilka rajderów, kilka zostało uszkodzonych, ale pomimo tej zapory ogniowej posuwała się w kierunku obrzeża stacji idąc na Tybet i Biegun Północny. Z komunikatom padło soczyste przekleństwo, głos Maziana rzucał mięsem. Dwanaście nosicieli Unii, jakie pozostały z czernastu, oraz chmura rajderów i jednostek pościgowych zrezygnowały z kursu na stację i rzuciły się na dwa oderwane od sił głównych statki Floty, oślepione odległością i osamotnione.

— Wsiąść im na ogony! — rozległ się basowy głos Poreya. — Zabraniam, zabraniam — rzucił w odpowiedzi Mazian. Zostać na pozycjach. — Komputer wciąż synchronizował manewry całej formacji; sygnał rozkazowy z Europy przykuwał ich, chcieli tego czy nie, do Maziana. Obserwowali flotę Unii wychodzącą z ich pola rażenia i kierującą się na Tybet i Biegun Pólnocny. Od tyłu dotarł do nich rozbłysk energii: cichnący trzask zakłóceń elektrostatycznych… „Dostał!” zawtórował im komunikator. Pacyfik musiał wyeliminować ten uszkodzony kilka minut temu nosiciel Unii. W układzie istniało więcej obiektów z którymi mogli stracić bezpośredni kontakt. Mogli stracić Pell. Można ją było zniszczyć jednym uderzeniem, jeśli taki był zamiar Unii.

Signy zgięła rękę, otarła twarz z potu, nacisnęła klawisz przekazując sterowanie na pulpit Graffa i ten natychmiast przejął dowodzenie — znowu wytracali szybkość naśladując manewry wykonywane przez Maziana. Komunikator zachrypiał protestami. „Zabraniam”, powtórzył Mazian. Na Norwegii panowała grobowa cisza.

— Już po nich — mruknął zbyt głośno Graff. — Gdyby wcześniej weszli w układ… powinni wcześniej…

— Nie ma co gdybać, panie Graff. Niech pan się skupi na faktach. — Signy wykręciła kod komunikatora ogólnego. — Nie możemy się stąd ruszyć. Jeśli to jakiś fortel, w lukę po nas może wejść jakiś statek i rozwalić Pell. Nie możemy im pomóc… nie możemy ryzykować dalszych strat w imię ratowania tych, którzy są już właściwie zgubieni. Mają szansę… wciąż jeszcze mają miejsce na odwrót.

Może, myślała, może w chwili, gdy wiązka z ich skanera zawęzi się na nich, a skaner dalekiego zasięgu zacznie pokazywać, w co się pakują… zrobią zwrot i wejdą w skok. Jeśli technicy na Tybecie i Biegunie Północnym wprowadzili właściwe dane do skanerów dalekiego zasięgu, jeśli obraz, jaki uzyskują na ekranach, nie uwidacznia Maziana i odsieczy depczącej Unii po piętach i błędnie zinterpretują ich manewr, sądząc, że zaraz…

Flota nadal zwalniała. Skaner wykrywał kurczenie się liczby statków kupieckich; rozpędzając się powoli, osiągali szybkość graniczną skoku. Uciekali, odpływając od Pell jak życie w otwarty kosmos.

Beznamiętnie oszacowała w myślach zależności czasowe, szybkość Unii, szybkość propagacji ich obrazu, szybkość zbliżania się Tybetu i Bieguna Północnego. Mniej więcej teraz, chyba w tej chwili Tybet zdaje sobie z tego sprawę, widzi, że Unia ma go na widelcu. Jeśli ich skaner mówi im prawdę…

Ich własny skaner pokazywał jeszcze przez chwilę sytuację, która przeszła już do historii, potem obraz znieruchomiał; skaner dalekiego zasięgu przeanalizował już wszystkie ewentualności. Na bieżąco — żółta mgiełka z przebijającymi się przez nią czerwonymi liniami; odbierali teraz dane ze skanera w czasie rzeczywistym.

Bliżej. Czerwona linia osiągnęła krytyczny punkt decyzyjny — posuwała się dalej. Przecięły się. Signy siedziała wpatrzona w ekran, bo tylko to im pozostało. Zaciskała pięść powstrzymując się ze wszystkich sił od walnięcia w coś — w pulpit, w poręcz fotela, w cokolwiek.

I stało się; obserwowali, jak to się staje, to co już się stało daremna obrona, druzgocący cios. Dwa nosiciele. Siedem rajderów, co do człowieka. Przez ponad czterdzieści lat Flota nie straciła statków w tak bezsensowny sposób.

Tybet taranował… Kant cisnął swój nosiciel w skok w bezpośredniej bliskości masy nieprzyjaciela i pociągnął za sobą w niebyt swoje własne rajdery i nosiciel Unii… na ekranie skanera powstała nagle luka… rozległy się posępne brawa; i zaraz następne, kiedy Biegun Północny wraz ze swymi rajderami rzucił się w sam środek Uniowców…

Prawie udało im się przejść przez dziurę wyrwaną przez Kanta, ale w chwilę później obraz rozerwał się na strzępy. Sygnał, jaki zaczął nadawać komputer Bieguna Północnego… urwał się nagle.

Signy nie biła braw; za każdym razem pochylała tylko w zadumie głowę przypominając sobie mężczyzn i kobiety, którzy byli na pokładach, a których nazwiska znała… przeklinając sytuację, w jakiej się znaleźli. Skaner dalekiego zasięgu znalazł wreszcie prawidłową odpowiedź. Na przekazywanych przez niego obrazach widzieli, jak Unia nie zmniejszając szybkości wchodzi w skok i znika z ekranów. Uniowcy jeszcze powrócą z posiłkami; wystarczy im wezwać kilka statków z odwodów. Flota zwyciężyła, powstrzymała natarcie, ale teraz było ich siedmioro: siedem statków.

I następnym razem historia się powtórzy. Unię stać na poświęcanie swych jednostek. Statki Unii grasują po obrzeżach układu, a oni nie mogą się stąd ruszyć, żeby na nie zapolować. Przegraliśmy, zwróciła się w myślach do Maziana. Czy zdajesz sobie z tego sprawę? Przegraliśmy.

— Na Pell — rozległ się przez komunikator spokojny głos Maziana — wybuchły zamieszki. Nie znamy panującej tam sytuacji. Stoimy w obliczu buntu. Nie opuszczać formacji. Nie możemy wykluczyć kolejnego natarcia.

Ale nagle na pulpitach Norwegii zamigotały lampki; cały sektor przełączył się w jednej chwili na sterowanie lokalne. Komputer Norwegii został zwolniony z trybu pracy synchronicznej. Na ekranie rozbłysły rozkazy wysyłane przez komputer.

…ZABEZPIECZYĆ BAZĘ.

Była wolna. Tak samo Afryka. Oba statki miały wracać i zając objętą zamieszkami stację, podczas gdy reszta pozostanie na swym perymetrze i będzie broniła miejsca do manewru.

Nacisnęła klawisz komunikatom ogólnego.

— Di, ubrać się i pod broń. Musimy sami zająć sobie stanowisko cumownicze. Wszyscy bez wyjątku do szeregu. Każ wskoczyć w ubrania zmianie przestępnodniowej; będą strzegli doków. Wchodzimy po żołnierzy, których musieliśmy zostawić.

Z komunikatora buchnął głośny okrzyk wydobywający się z wielu gardeł. Źli, sfrustrowani żołnierze cieszyli się, że są znowu potrzebni do czegoś, do czego zawsze się palili.

— Graff — powiedziała.

Nie bacząc na żołnierzy znajdujących się już w garderobie bojowej, weszli w zwrot, przy którym zapaliły się wszystkie czerwone lampki alarmowe sygnalizujące przeciążenie, i skierowali się ku stacji. W chwilę później opuściła formację Afryka Poreya.



CENTRALA PELL

— …dajcie nam pozwolenie na dokowanie — rozległ się z komunikatora głos Mallory — i otwórzcie wszystkie drzwi na trasie do centrali, bo zaczniemy rozwalać tę stację sekcja po sekcji.

Kolizja, migotało na ekranach ostrzeżenie. Technicy siedzieli na swych stanowiskach z pobielałymi twarzami, a Jon stał zaciskając dłonie na oparciu fotela operatora komunikatora, sparaliżowany myślą o nosicielach mknących prosto na Pell.

— Proszę pana! — wrzasnął ktoś.

Pojawiły się na wizji — lśniące masy wypełniające cały ekran, potwory spadające na nich z otchłani, w końcu ściana czerni, która rozczepiła się i przemknęła nad kamerami przekazującymi obraz znad i spod stacji. Nosiciele otarły się niemal o jej powierzchnię wzniecając falę zakłóceń elektrostatycznych na pulpitach i pobudzając syreny alarmowe. Jeden ekran zgasł i włączył się alarm awarii; to wycie ostrzegało o niebezpieczeństwie rozhermetyzowania.

Jon obrócił się na pięcie i poszukał wzrokiem Jessada, który jeszcze przed chwilą stał w pobliżu drzwi. Dostrzegł tam tylko Kressicha wsłuchującego się z rozdziawionymi ustami w zawodzenie syren.

— Czekamy na odpowiedź — rozległ się z komunikatora inny, grubszy głos.

Jessada nie było. Jessadowi albo komuś innemu nie udało się na Marinerze i stacja przestała istnieć.

— Znaleźć mi Jessada! — wrzasnął Jon do jednego z ludzi Hale’a. — Dorwać go i zlikwidować!

— Znowu nadlatują! — krzyknął technik.

Jon odwrócił się i spojrzał na ekrany, chciał coś powiedzieć, ale zamachał tylko dziko rękami.

— Łączyć mnie — wydusił wreszcie z siebie i technik podsunął mu mikrofon. Jon przełknął głośno ślinę wpatrzony w ekran pokazujący zbliżające się monstra. — Zezwalam — wrzasnął do mikrofonu usiłując zapanować nad głosem. — Powtarzam: tu komendant stacji Pell, Jon Lukas. Zezwalam na wejście do doku.

— Powtórz jeszcze raz — rozległ się głos Mallory. — Kim jesteś?

— Jon Lukas, pełniący obowiązki komendanta stacji. Angelo Konstantin nie żyje. Prosimy o pomoc.

Po drugiej stronie zapanowała cisza. Obraz ze skanerów zaczął się zmieniać; wielkie statki zboczyły z kursu na zderzenie wytracając zauważalnie szybkość.

— Pierwsze wchodzą do doków nasze rajdery — poinformował głos Mallory. — Stacja Pell, rozumiecie? Rajdery przycumują pierwsze i wysadzą oddziały, które zajmą się dokowaniem nosicieli. Pomożecie im, a potem zejdziecie im z drogi albo będą strzelać. Za każdą trudność, z jaką się spotkamy, wypalimy w was jedną dziurę.

— Na pokładzie trwają zamieszki — powiedział łamiącym się głosem Jon. — Q wydostała się ze swego rejonu odosobnienia.

— Czy zrozumiał pan moje instrukcje, panie Lukas?

— Pell wszystko rozumie. Czy nie widzicie w czym problem? Nie możemy gwarantować, że wszystko będzie przebiegało bez zakłóceń. Niektóre z doków są odcięte od reszty stacji. Chętnie przyjmiemy pomoc waszych żołnierzy. Stacja jest dewastowana przez wichrzycieli. Możecie liczyć na naszą pełną współpracę.

Nastąpiło pełne niezdecydowania milczenie. Na ekranie skanera pojawiły się nowe migające punkciki; to rajdery towarzyszące nosicielom.

— Zrozumieliśmy — odezwała się w końcu Mallory. — Wysadzimy żołnierzy. Zadbajcie o bezpieczeństwo pierwszego z rajderów, jaki będzie wchodził do doku, bo sami wytniemy sobie otwór dla żołnierzy i będziemy niszczyć sekcję po sekcji nie zważając na to, czy ktoś się w nich znajduje, czy nie. Teraz wszystko zależy od was.

— Zrozumieliśmy. — Jon otarł twarz z potu. Syreny ucichły. W centrum dowodzenia panowała martwa cisza. — Dajcie mi trochę czasu na przygotowanie w miarę naszych możliwości najbezpieczniejszych doków. Over.

— Ma pan na to pół godziny, panie Lukas.

Odwrócił się od komunikatom i przywołał skinieniem ręki jednego ze swych ludzi stojącego dotąd przy drzwiach.

— Pell rozumie. Pół godziny. Przygotujemy wam ten dok. — Niebieski i zielony, panie Lukas. Niech pan tego dopilnuje.

— Doki niebieski i zielony — powtórzył chrapliwie. — Zrobimy co w naszej mocy.

Mallory wyłączyła się. Jon przepchnął się obok komunikatora, żeby nacisnąć klawisz wywołania głównego centrum komunikatora.

— Hale! — krzyknął. — Hale!

Na ekranie pojawiła się twarz Hale’a.

— Nadaj kanałem ogólnostacyjnym. Cała służba bezpieczeństwa do doków. Doprowadzić do stanu używalności doki niebieski i zielony.

— Przyjąłem — powiedział Hale i wyłączył się.

Jon przemierzył salę wielkimi susami, dopadł do drzwi, przy których wciąż jeszcze stał Kressich.

— Wracaj do komunikatora. Siadaj i powiedz tym ludziom, którzy, jak twierdzisz, tam rządzą, żeby siedzieli cicho. Słyszysz?

Kressich skinął głową. W jego oczach malowało się oszołomienie i sprawiał wrażenie niezupełnie przytomnego. Jon chwycił go za ramię i pociągnął do pulpitu komunikatora; siedzący przy nim technik skwapliwie ustąpił mu miejsca. Jon posadził Kressicha w fotelu, podał mu mikrofon i stał nad nim przysłuchując się, jak Kressich wzywa swoich adiutantów po.nazwisku i nakazuje im opuszczenie wskazanych doków. W korytarzach, z których kamery nadal przekazywały obrazy, panika nie ustawała. W zielonym dziewięć widać było kłębiące się tłumy i dym; a usuwany z niego spanikowany motłoch wlewał się tam z powrotem, jak powietrze w próżnię.

— Pogotowie ogólne — powiedział Jon do szefowej siedzącej przy stanowisku numer jeden. — Włącz ostrzeżenie przed zanikiem siły ciążenia.

Kobieta odwróciła się, otworzyła skrzynkę alarmową i nacisnęła przycisk na samym dole. Rozległ się dźwięk brzęczyka wyróżniający się charakterystycznym brzmieniem spośród innych sygnałów zawodzących w korytarzach Pell. „Szukać bezpiecznego miejsca”, przerywały go co chwila instrukcje. „Unikać dużych, otwartych przestrzeni. Udać się do najbliższego małego pomieszczenia i poszukać w nim uchwytu awaryjnego. W razie wystąpienia skrajnego braku grawitacji pamiętać o strzałkach orientacyjnych i obserwować je podczas stabilizowania się stacji… Szukać bezpiecznego miejsca…”

Panika w korytarzach przerodziła się w wyścig na złamanie karku, walenie w drzwi, wrzawę.

— Zmniejszyć siłę ciążenia — polecił Jon koordynatorowi. — Dać taką zmianę, żeby ją tam odczuli.

Rozkazy poszły. Po raz trzeci stacja wchodziła w stan destabilizacji. Korytarz zielony dziewięć zaczął się oczyszczać; przebywający w nim ludzie opuszczali go w popłochu szukając mniejszych przestrzeni, chociażby mniejszych korytarzy.

Jon połączył się znowu z Hale’em.

— Idź tam ze swoimi ludźmi. Oczyść te doki; dałem ci szansę i zawiodłem cię.

— Tak jest, sir — powiedział Hale i znikł z ekranu.

Jon okrążył jeszcze raz całą salę, popatrzył z roztargnieniem na techników i skinął na Lee Quale’a, który stał przy drzwiach trzymając się kurczowo uchwytu, a kiedy ten podszedł, chwycił go za rękaw i przyciągnął do siebie.

— Na dole w doku zielonym — powiedział — mamy pewną nie dokończoną sprawę. Zejdź tam i wykończ ją, rozumiesz? Wykończ ją.

— Tak jest, sir — szepnął Quale i puścił się pędem… bo miał na tyle zdrowego rozsądku, żeby zdawać sobie sprawę, iż od tego zależy ich życie.

Unia mogła odnieść zwycięstwo. Dopóki to jednak nie nastąpiło, utrzymywali, że stacja jest neutralna, trzymali się czego można. Jon przechadzał się przejściem między stanowiskami, przytrzymując się foteli i blatów przy silniejszym skoku siły ciążenia i usiłując nie dopuścić do paniki w całym centrum. Miał Pell. Miał już to, co obiecała mu Unia i jeśli zachowa ostrożność, będzie miał nadal niezależnie od tego, czy górą będzie Maziana czy Unia; i był w tej chwili kimś daleko ważniejszym, niż kazał mu Jessad. W biurze Angela nie pozostał ani jeden żywy świadek, ani jedna osoba z biura Radcy Prawnego; ten nalot został przeprowadzony bezbłędnie. Tylko Alicja… która nic nie wiedziała, która nikogo nie skrzywdziła, która nie miała nic do powiedzenia, i jej synowie…

Damon był niebezpieczny. Damon i jego żona. Nad Quen nie miał kontroli… ale jeśli młody Damon zacznie go obwiniać… Zerknął przez ramię i nie zobaczył już Kressicha, ani Kressicha, ani tych dwóch, którzy mieli go pilnować. Dezercja własnych ludzi rozwścieczyła go, nieobecność Kressicha nawet mu ulżyła. Kressich wsiąknie z powrotem w hordy z Q, przerażony i nieosiągalny.

Tylko Jessad… jeśli go nie pojmali, jeśli znajduje się na wolności, w pobliżu czegoś żywotnego…

Rajdery śledzone przez skanery zbliżały się. Pell miała jeszcze trochę czasu, zanim wedrą się tu żołnierze Maziana. Technik wręczył mu pozytywny wynik identyfikacji statków oczekujących na wejście do doków; Mallory i Porey, dwoje wykonawców woli Maziana. Oboje mieli wyrobioną reputację; jedno odznaczało się bezwzględnością, drugie upodobaniem do niej. A więc tym drugim był Porey. Nie była to dobra wiadomość.

Stał i pocił się czekając.



DOK ZIELONY

Na zewnątrz coś się działo. Damon podszedł do poobijanych drzwi ciemnego sklepu i wyjrzał starając się dostrzec coś przez porysowane okienko; odskoczył odruchowo, gdy czerwona eksplozja strzału rozprysła się po szybie siatką pęknięć. Słychać było wrzaski przemieszane ze zgrzytem pracujących maszyn.

— Ktokolwiek tam jest, idą w naszą stronę i mają broń palną. — Wycofał się po ścianie spod drzwi uważając na każdy ruch w zmniejszonej znowu sile ciążenia.

Josh schylił się, podniósł jeden z prętów stanowiących element zrujnowanej wystawy i podał go Damonowi. Damon wziął pręt, a Josh poszukał sobie drugiego. Damon zbliżył się znowu do drzwi, a Josh stanął po drugiej ich stronie plecami do ściany. Z zewnątrz, z ich sąsiedztwa, nie dochodził żaden dźwięk, krzyki rozlegały się gdzieś dalej. Damon zaryzykował i wyjrzał; z tamtej strony drzwi wpadł do pomieszczenia snop światła. Damon cofnął szybko głowę na widok cieni ludzi w pobliżu poharatanego okienka.

Drzwi rozsunęły się ze świstem, otworzone kartą z zewnątrz przez kogoś z priorytetem. Do środka wpadło dwóch mężczyzn z wyciągniętymi pistoletami. Damon wyrżnął jednego stalowym prętem w głowę mrużąc jednocześnie oczy, aby nie oglądać strasznych skutków swego czynu; Josh zdzielił drugiego. Mężczyźni upadli dziwnie w małej sile ciążenia; jeden wypuścił z ręki karabin. Josh przechwycił go w powietrzu i dla pewności strzelił dwa razy. Ciałem trafionego mężczyzny wstrząsnęły śmiertelne drgawki.

— Bierz pistolet — rzucił Josh i Damon schylił się i z odrazą przeszukał trupa. W martwej dłoni natrafił na obcy mu plastik kolby pistoletu. Josh klęczał przewracając na plecy drugiego trupa; zaczął go rozbierać. — Ubrania — syknął do Damona. — Karty. Ważne dokumenty.

Damon odłożył pistolet i walcząc z obrzydzeniem rozebrał bezwładne ciało. Zdjął z siebie swój skafander i ze wstrętem ubrał się w zakrwawiony kombinezon. W korytarzu kręciło się wielu ludzi poplamionych krwią. Przetrząsnął kieszenie w poszukiwaniu karty i znalazł tylko dokumenty. Karta leżała tam, gdzie upuściła ją lewa ręka zabitego. Pochylił portfel z dokumentami tożsamości do światła. Lee Anton Quale… Spółka Lukasa…

Quale. Quale z tego buntu na Podspodziu… a teraz pracownik Jona Lukasa; zatrudniony przez Jona Lukasa, a Jon kontroluje teraz komputer — akurat kiedy Q sforsowała drzwi, kiedy zamordowano Konstantina w najściślej strzeżonym rejonie Pell… kiedy jego karta przestała działać i kiedy mordercy wiedzieli, gdzie go szukać — tam na górze był Jon.

Na jego ramieniu zacisnęła się czyjaś dłoń.

— Chodź, Damon.

Wstał i wzdrygnął się, widząc jak Josh wypala swoim pistoletem twarz Quale’a do niepoznania, a potem drugiego trupa. Twarz Josha, zastygła w wyrazie obrzydzenia, błyszczała od potu w świetle wpadającym przez otwarte drzwi, ale wszystkie jego reakcje były prawidłowe, instynkty nieomylne w grze o życie. Wyszedł na dok, a Damon wybiegł za nim w jasność i od razu zwolnił, bo w dokach było praktycznie pusto. Gródź doku białego była zamknięta; gródź doku zielonego skrywała się nad horyzontem. Przemknęli się bardzo ostrożnie wzdłuż ogromnej grodzi białego, wpadli pomiędzy suwnice rozstawione w poprzek doku i pod ich osłoną posuwali się dalej, a kładący się ku dołowi horyzont odsłaniał przed ich wzrokiem grupy mężczyzn krzątających się powoli i ostrożnie w zmniejszonej sile ciążenia przy sprzęcie dokowym. Po całym doku, na otwartej przestrzeni, do której trudno byłoby dotrzeć niezauważonym, walały się trupy, papiery i śmiecie.

— Leży tam tyle kart — szepnął Josh — że każdy z nas mógłby mieć po kilka nazwisk.

— Do każdego zamka nie zaprogramowanego na otwieranie głosem — mruknął pod nosem Damon.

Nie spuszczając oka z pracujących mężczyzn i ze strażników stojących przy wylocie korytarza zielonego dziewięć, widocznych z tej odległości, podszedł ostrożnie do najbliższego trupa mając nadzieję, że to trup, a nie ktoś ogłuszony albo udający zabitego. Przykląkł wciąż obserwując robotników, obmacał kieszenie i znalazł kartę wraz z dodatkowymi dokumentami. Wsunął je do swojej kieszeni i przeszedł do następnego ciała, podczas gdy Josh przetrząsał ubrania innych zabitych. Nerwy kazały mu czmychnąć z powrotem do kryjówki, a Josh natychmiast poszedł w jego ślady. Ruszyli dalej w górę doku.

— Gródź niebieskiego jest otwarta — zauważył Damom gdy łuk tego sektora wyłonił się spod horyzontu. Opanowała go na chwilę nieprzeparta pokusa zaszycia się w jakiejś dziurze i przedostania do sektora niebieskiego, kiedy ruch w korytarzach powróci do stanu normalnego, a potem przejścia do niebieskiego jeden i rozpytania o sytuację pod groźbą użycia broni. To była czysta fantazja. Nie pożyliby tak długo. Nie sądził, aby to się udało.

— Damon.

Spojrzał w kierunku wskazywanym przez Josha, w górę poprzez szeregi suwnic ku pierwszemu stanowisku cumowniczemu doku zielonego: zielone światło. Podchodził jakiś statek; czy to statek Maziana, czy Unii, trudno było stwierdzić. Komunikator zagrzmiał instrukcjami odbijającymi się echem po pustych przestrzeniach. Statek z dużą szybkością wszedł w stożek naprowadzający doku.

— Chodź — syknął mu do ucha Josh pociągając za ramię i ponaglając do skoku do zielonego dziewięć.

— Siła ciążenia nie skacze — mruknął opierając się Joshowi. — Nie widzisz, że to podstęp? Centrala oczyściła w ten sposób korytarze, żeby wprowadzić na nie swoje siły. Przy całkowicie rozregulowanej grawitacji te statki nie zaryzykowałyby dokowania; baliby się, zwłaszcza jeśli to duże jednostki. Po prostu mała zmiana siły ciążenia dla stłumienia zamieszek. Ale nie na długo to pomoże. Wbiegając w te korytarze, wdepnęlibyśmy w sam środek. Nie. Zostajemy tutaj.

— ESC501 — usłyszał w tym momencie z głośnika i serce mu podskoczyło.

— To jeden z rajderów Mallory — mruknął stojący obok Josh. — Mallory. A więc Unia się wycofała.

Damon spojrzał na Josha, na nienawiść płonącą w tej wymizerowanej, anielskiej twarzy… i nadzieja rozwiała się.

Minęło kilka minut. Statek wślizgnął się do doku. Brygady dokerów rzuciły się do mocowania przewodów startowych spinając błyskawicznie złącza. Rękaw przejściowy rąbnął w hermetyczny właz śluzy z sykiem słyszalnym w tej niczym nie tarasowanej odległości. Za włazem zawyły kompresory; śluza otworzyła się, a dokerzy rzucili się do ucieczki.

Zza zasłaniających widok suwnic wysypała się na dok garstka ludzi bez pancerzy; dwóch przebiegło na drugą stronę i zajęło tam stanowiska z karabinami gotowymi do strzału. Słychać było tupot butów pozostałych; znowu włączył się komunikator powiadamiający o wchodzeniu do doku samej Norwegii.

— Schyl głowę — syknął Josh.

Damon przesunął się powoli, ukląkł przy obejmie jednego z przenośnych zbiorników, gdzie Josh zajął już wcześniej bezpieczniejszy punkt obserwacyjny i starał się zobaczyć, co się dzieje tam wyżej, ale widok zasłaniała mu plątanina przewodów startowych. Ludzie Mallory zastąpili dokerów stacji; ale na górze, w centrali, nadal dowodzi Jon Lukas; współpracuje z Mazianem i w obliczu ataku Unii Mazian będzie przedkładał wygodę nad sprawiedliwość. Wyjść stąd, podejść do uzbrojonych i zdenerwowanych żołnierzy Kompanii i oskarżyć Jona Lukasa o morderstwo i intryganctwo, kiedy ten praktycznie ma w ręku centralę i stację, a Mazian ma na głowie Unię?

— Mógłbym tam wyjść — bąknął niepewny wniosków, jakie mu się nasuwały.

— Połknęliby cię żywcem — powiedział Josh. — Nie masz im nic do zaoferowania.

Damon spojrzał Joshowi w twarz. Z łagodnego człowieka, w jakiego przekształciło go przystosowanie, nie pozostało w niej nic, może tylko ból. Josh powiedział kiedyś, że gdyby posadzić go za konsolą komputera, przypomniałby sobie może, jak się go obsługuje; teraz posmakował wojny i obudziły się w nim inne instynkty. Chude ręce Josha zaciskały się na karabinie, który trzymał między kolanami; oczy utkwił w łuku doku, do którego wchodziła Norwegia. Nienawiść. Twarz miał bladą i napiętą. Był gotów na wszystko. Damon przypomniał sobie, że w prawej ręce trzyma pistolet; ścisnął mocniej kolbę i położył palec wskazujący na spuście. Przystosowany Uniowiec… u którego cofają się skutki przystosowania, który nienawidzi, który może nie zapanować nad sobą. To był dzień morderców, dzień obfitujący trudną do zliczenia ilością trupów, dzień, w którym nie liczyły się już żadne zasady, żadne pokrewieństwo, żadna przyjaźń. Wojna zawitała na Pell, a on przeżył w naiwności całe swoje życie. Josh był niebezpieczny — i to, co zrobili z jego umysłem, ostatecznie było na nic.

Komunikator zapowiedział wejście statku do doku; rozległ się łomot kontaktu. Josh przełknął ślinę z wyraźną trudnością wpatrując się z napięciem w jeden punkt. Damon wyciągnął lewą rękę i dotknął jego ramienia.

— Nie. Nie nie rób tego, słyszysz? I tak jej nie dostaniesz. — Nawet nie mam zamiaru — powiedział Josh nie spoglądając na niego. — Nie tylko ty kierujesz się zdrowym rozsądkiem.

Damon opuścił pistolet i powoli zdjął palec ze spustu. W ustach czuł gorycz żółci. Norwegia zespoliła się już ze stacją; z metalicznym szczękiem zaskakiwały rygle i złącza, zasyczała uszczelka spajająca się z rękawem przejściowym statku.

Żołnierze wysypali się na dok, uformowali sprawnie przy akompaniamencie wykrzykiwanych głośno rozkazów i zajęli pozycje luzując uzbrojonych w karabiny członków załogi rajdera — opancerzone postacie, podobne jedna do drugiej i nieugięte. I nagle, wysoko pod horyzontem pojawiła się jakaś sylwetka, coś krzyknęła i z wnęk sklepów i biur na całym tym odcinku, z barów i z noclegowni zaczęli wychodzić inni żołnierze, żołnierze pozostawieni w dokach, dołączając do swych kamratów z Floty; nieśli rannych i zabitych. Połączyli się; karne szeregi przyjęły ich wymachiwaniem rękoma, uściskami i wiwatami. Damon przywarł, jak mógł najbliżej do zasłaniającej ich maszynerii, a Josh skulił się przy nim.

Oficer wydał krzykiem rozkazy i żołnierze ruszyli zwartym szykiem kierując się w stronę wejścia do zielonego dziewięć. Kilku zostało przy wylocie z gotowymi do strzału karabinami, a reszta weszła w korytarz.

Damon przesuwał się pod osłoną cienia coraz bardziej do tyłu. Josh szedł za nim. Usłyszeli krzyki, rozległo się niesione echem wycie głośnika: „Opuścić korytarz.” Nagle wybuchła wrzawa, piski i strzelanina. Damon oparł głowę o nogę suwnicy i słuchał z zamkniętymi oczyma. Raz i drugi poczuł, jak Josh wzdryga się pod wpływem tych znajomych już teraz odgłosów, ale nie był pewien, czy sam też tak na nie reaguje.

Stacja umiera, pomyślał zobojętniały na wszystko ze znużenia i poczuł, jak z oczu ciekną mu łzy. Zadygotał w końcu. Niech mówią, co chcą. Mazian nie wygrał; niemożliwe, żeby nieliczne statki Kompanii pobiły na dobre Unię. To była tylko potyczka, odroczenie końca. Będzie takich więcej, dopóki nie pozostanie ani jeden statek Floty, dopóki nie rozpadnie się Kompania, a to co pozostanie z Pell, nie znajdzie się w innych rękach. Skok spowodował wyjście z mody wielkich stacji gwiezdnych. Teraz liczyły się planety i zmianie uległ porządek i priorytet rzeczy. Wojsko to rozumiało. Tylko Konstantinowie trwali w zaślepieniu. Nie dostrzegał tego jego ojciec, który nie skłaniał się ani ku Kompanii, ani ku Unii, a wierzył w Pell — w Pell, która zarządzała powierniczo światem, wokół którego krążyła, w Pell, która zaniedbała przedsięwzięcie stosownych środków ostrożności, w Pell, która bardziej ceniła sobie zaufanie niż bezpieczeństwo, która okłamywała samą siebie i łudziła się, że jej hierarchia wartości może przetrwać w takich czasach.

Byli tu tacy, którzy potrafili wyczuć, skąd wiatr wieje, zmieniać zapatrywania zależnie od sytuacji. Do nich należał Jon Lukas; wyraźnie należał. Jeśli Mazian umie poznać się na ludziach, na pewno przejrzy Jona Lukasa i nagrodzi go tak, jak na to zasłużył. Ale Mazianowi nie są potrzebni ludzie kryształowi, tylko tacy, którzy będą go słuchać i postępować zgodnie z prawem takim, jakie on zaprowadzi.

I Jon wyjdzie obronną ręką bez względu na wynik tej wojny.

To upór jego matki w niepoddawaniu się śmierci; może też i jego, kiedy nie szukał zbliżenia z wujem, cokolwiek ten zrobił. Może ostatnio Pell potrzebowała zarządcy, który potrafiłby się przystosować, aby przetrwać i wytargować w ten sposób to, czego nie dało się w inny sposób uratować.

Tylko że nie potrafił. Jeśli teraz stanąłby naprzeciw Jona nienawiść… takiej nienawiści jeszcze nie odczuwał. Bezsilna nienawiść… taka jak u Josha… ale zemści się, jeśli przeżyje. Nie tak, żeby zaszkodzić Pell. Ale Jon Lukas nie będzie spał spokojnie. Kiedy jeden Konstantin jest na wolności, każdy władca Pell musi czuć się mniej bezpiecznie. Maziana Unia, Jon Lukas — nikt z nich nie zawładnie Pell, dopóki go nie dostaną; a on będzie im to utrudniał tak długo, jak tylko zdoła.



3


BAZA GŁÓWNA NA PODSPODZIU; GODZ. 1300;


LOKALNA NOC

Nadal nie było żadnej odpowiedzi. Emilio przycisnął dłoń Miliko do swego ramienia i pochylał się nad Ernstem siedzącym przy komunikatorze. Wokół nich cisnął się pozostały personel. Stacja nie odzywała się ani słowem; milczała Flota; Porey ze wszystkimi swoimi siłami wystartował z planety rozpływając się w ciszy, która trwała już którąś z rzędu godzinę.

— Daj już spokój — powiedział do Ernsta i słysząc pomruk niezadowolenia zebranych, dodał: — Nie wiemy nawet, kto tam na górze dowodzi. Nie panikować, słyszycie? Nie życzę sobie żadnych takich wygłupów. Jeśli chcecie zostać przy bazie głównej i czekać na wylądowanie Unii, to proszę bardzo. Nie będę się sprzeciwiał. Ale nic nie wiemy. Jeśli Mazian przegrywa, może zniszczyć ten obiekt, nie rozumiecie tego? Może go zniszczyć tak, żeby nie nadawał się do użytku. Siedźcie tutaj, jeśli chcecie. Ja mam inne pomysły.

— I tak nie możemy daleko uciec — odezwała się jakaś kobieta. — Nie możemy żyć na zewnątrz.

— Tu też nie mamy wielkich szans — powiedziała Miliko.

Poruszenie wśród personelu zaczynało przeradzać się w panikę.

— Posłuchajcie mnie — powiedział Emilio. — Posłuchajcie. Nie przypuszczam, aby lądowanie w zaroślach było dla nich łatwe, o ile nie dysponują sprzętem, o jakim jeszcze nie słyszeliśmy. Może będą próbowali wysadzić to miejsce w powietrze, a może zrobią to tak czy inaczej. Ja w każdym razie wolę nie czekać, aby się o tym przekonać. Wyruszamy z Miliko w drogę. Nie zamierzamy pracować dla Unii, jeśli to ona tu się pojawi, ani zostać i wykłócać się z Poreyem, kiedy tu wróci.

Pomruki niezadowolenia były tym razem cichsze, dawał się w nich słyszeć bardziej strach niż panika.

— Sir — odezwał się Jim Ernst — czy chce pan, żebym został przy komunikatorze?

— A chcesz tu zostać?

— Nie — przyznał Ernst.

Emilio pokiwał powoli głową i powiódł wzrokiem po wszystkich.

— Możemy zabrać ze sobą przenośne kompresory, kopułę polową… Wkopać ją, gdy znajdziemy się w jakimś bezpiecznym miejscu. Możemy tam przetrwać. Nasze bazy jakoś się trzymają. My też możemy.

Ludzie pokiwali bez przekonania głowami. Zbyt trudno było uzmysłowić sobie, na co się porywają. Jemu samemu było trudno i zdawał sobie z tego sprawę.

— Przekaż to też do innych obozów w dół drogi — polecił Emilio Ernstowi. — Niech zwijają interes albo zostają; decyzję pozostawiam im. Nikogo nie zmuszam do krycia się w buszu, nikogo, kto uważa, że nie da sobie rady. Dopilnowaliśmy już jednej sprawy, mianowicie tego, że Unia nie dostanie w swe łapy Dołowców. Zadbajmy teraz o to, żebyśmy sami nie dostali się w nie. Żywność mamy w magazynach rezerwowych, o których nie wspomnieliśmy Poreyowi; zabieramy przenośny komunikator; z maszyn, których nie możemy zabrać ze sobą, wymontowujemy podstawowe zespoły i ruszamy w drogę, a potem zbaczamy między drzewa; łazikami ciężarowymi, dokąd się da; ciężki sprzęt ukrywamy i przenosimy go partiami do naszej nowej nory. Mogą rozpieprzyć drogę i łaziki, ale zorganizowanie jakichkolwiek represji zajmie im trochę czasu. Jeśli ktoś chce tu zostać i podjąć pracę pod nowym kierownictwem albo pod Poreyem, jeśli się znowu pokaże, to niech zostaje. Nie mogę was do niczego zmuszać i nawet nie mam takiego zamiaru.

Zaległa niemal zupełna cisza. Potem kilka osób oddzieliło się od grupy i zaczęło pakować swoje rzeczy osobiste. W ich ślady szło coraz więcej ludzi. Serce waliło mu mocno. Popchnął lekko Miliko w kierunku ich kwatery, żeby zebrać tych kilka rzeczy z ich dobytku, które mogli ze sobą zabrać. Wszystko mogło potoczyć się inaczej. Coś mogło się między nimi zacząć. Mogli wydać jego i Miliko nowym właścicielom, jeśliby się tu zjawili, i zyskać w ten sposób przychylność opozycji. Mogli to zrobić. Nie byli do nich zbytnio przywiązani… a Q i robotnicy kwaterujący poza kopułą główną…

O jego rodzinie… ani słowa. Ojciec przesłałby jakąś wiadomość, gdyby mógł. Gdyby mógł.

— Pośpiesz się — powiedział do Miliko. — Wieść o tym rozniesie się stąd na wszystkie strony.

Wsunął do kieszeni jeden z ręcznych pistoletów używanych tylko w bazie i porwał z wieszaka swoją najcieplejszą kurtkę; zabrał całe pudełko cylindrów do maski do oddychania, wziął menażkę i siekierę z krótkim styliskiem. Miliko zabrała nóż i dwa zrolowane koce i wyszli do pomieszczenia głównego, gdzie personel składał gorączkowo koce pośrodku podłogi. Przeszli między zaaferowanymi ludźmi. „Wymontować z tego złącze.” Wydawał kolejne polecenia, a mężczyźni i kobiety zabrali się do ich wykonywania — jedni pobiegli do łazików terenowych, inni zajęli się drobnymi aktami sabotażu.

— Szybciej — krzyknął do nich. — Za piętnaście minut ruszamy.

— A Q? — spytała Miliko. — Co z nimi zrobimy?

— Postawimy ich przed tym samym wyborem. Chodźmy tam. Przedstawimy sprawę stałym robotnikom, jeśli jeszcze się nie dowiedzieli.

Przeszli przez jedne drzwi śluzy, wyszli drugimi na zewnątrz i po drewnianych stopniach wspięli się w spowity mrokiem nocy chaos ludzi biegających we wszystkich kierunkach tak szybko, jak pozwalała im na to ograniczona wydajność masek do oddychania. Rozległ się warkot zapuszczanego silnika łazika. „Uważaj!” wrzasnął do Miliko, gdy doszli do miejsca, gdzie ich drogi rozchodziły się. Skierował się w dół wysypaną skalnym tłuczniem ścieżką, zszedł w dolinkę i zaczął się wspinać po stoku wzgórza zajmowanego przez Q, tam gdzie przez plastikową powłokę sztukowanej kopuły o nieregularnych kształtach prześwitywało bladożółte światło. Ludzie z Q wylegli już na zewnątrz; byli ubrani i nie widać było po nich, aby spali tej nocy więcej od innych.

— Konstantin! — wrzasnął ten, który pierwszy go zauważył i wieść o jego przybyciu przeniknęła do wnętrza kopuły z szybkością zatrzaskiwanych drzwi. Wszedł między nich z duszą na ramieniu.

— Chodźce tu, wyjdźcie wszyscy przed kopułę — wrzasnął i zaczęli wysypywać się na zewnątrz z coraz głośniejszym pomrukiem gęstniejącego tłumu, dopinając po drodze kurtki i poprawiając maski.

Nie minęło kilka chwil, kiedy kopuła zaczęła flaczeć, a śluza wciąż wydychała na zewnątrz powietrze ciepłymi podmuchami wraz z potopem ciał, które zaczynały go otaczać coraz większym kręgiem. Byli zupełnie spokojni, cichy gwar i to wszystko; milczenie niepokoiło ich.

— Odchodzimy stąd — zaczął Emilio. — Nie dostajemy ze stacji żadnych wiadomości i nasuwa się podejrzenie, że tam na górze jest już Unia; ale pewności nie mamy. — Rozległy się okrzyki niepokoju, ale część słuchających uciszyła tych, którzy się z nimi wyrywali. — Jak powiedziałem, nie jesteśmy tego pewni. Znajdujemy się w szczęśliwszym położeniu niż stacja; mamy pod nogami twardy grunt, mamy co jeść; i jeśli zachowamy rozwagę mamy czym oddychać. Ci z nas, którzy przebywają tu od dłuższego czasu, wiedzą, jak sobie radzić nawet na otwartej przestrzeni. Macie ten sam wybór, co my. Albo zostać tutaj i pracować dla Unii, albo przyłączyć się do nas. Tam, dokąd idziemy, nie będzie łatwo i nie polecałbym tej wyprawy ludziom starszym i nieletnim, ale z drugiej strony nie mogę was zapewnić, że tutaj będzie bezpieczniej. Opuszczając bazę mamy szansę, że pogoń za nami uznają za zbyt kłopotliwą. O to właśnie chodzi. Nie uszkodziliśmy żadnej z maszyn niezbędnych wam do przeżycia. Jeśli chcecie, ta baza jest od teraz wasza; ale chętnie zabierzemy was ze sobą. Idziemy… nieważne dokąd idziemy, jeżeli nie idziecie z nami. A jeśli zdecydujecie się pójść, to na równych z nami prawach. Decydujcie się. Natychmiast.

Zaległa martwa cisza. Był przerażony. Popełnił szaleństwo wchodząc między nich sam. Jeśli wpadną w panikę, cały obóz nie da rady ich powstrzymać.

Ktoś z tyłu tłumu otworzył drzwi kopuły i nagle zapanowało ogólne poruszenie; wszyscy rzucili się z powrotem do kopuły, ktoś krzyknął, że potrzebne będą koce, że muszą zabrać wszystkie cylindry do masek, jakaś kobieta zawodziła, że nie może iść. Został na zboczu sam. Cała Q opuściła go i zniknęła w kopule. Spojrzał w kierunku innych kopuł, które opuszczali z pośpiechem zaaferowani mężczyźni i kobiety niosąc koce i inny ekwipunek. Trwała ogólna wędrówka ludów na dół, ku przełęczy między wzgórzami, gdzie wyły silniki i zapalały się reflektory. Łaziki były już gotowe do drogi. Zaczął tam schodzić z początku powoli, a potem coraz szybciej. Wpadł w bezładną ciżbę kłębiącą się wokół pojazdów. Ładowali kopułę polową i kilka zapasowych płacht plastikowych; szef personelu pokazał mu służbiście spis ładunku, jakby wybierali się w kurs zaopatrzeniowy. Niektórzy usiłowali upchnąć na łazikach swój osobisty dobytek wykłócając się z kierowcami; zjawiła się Q; niektórzy taszczyli więcej, niż im było potrzeba na Podspodziu.

— Łaziki zabierają tylko podstawowe materiały — krzyknął Emilio. — Wszyscy sprawni idą pieszo; kto jest za stary albo chory, może przycupnąć na bagażach, a jak zostanie trochę miejsca, ładujcie ciężkie rzeczy… Ale wszyscy coś niosą, słyszycie? Nikt nie idzie z pustymi rękami. Kto nie może chodzić?

Podniósł się krzyk grupki z Q, która nadeszła dopiero teraz; wypchnęli przed siebie kilkoro słabszych dzieci, paru starszych. Wrzeszczeli, że część osób jeszcze idzie; w ich krzykach pobrzmiewała nutka paniki.

— Spokojnie! Zabierzemy wszystkich. Nie będziemy szli szybko. Kilometr drogą stąd zaczyna się las, a tam nie zapuszczą się za nami na pewno żadni żołnierze w pancerzach.

Podeszła do niego Miliko. Poczuł jej dłoń na swoim ramieniu i objął ją przytulając do siebie. Nadal był trochę rozkojarzony; człowiek ma do tego prawo, kiedy kończy się jego świat. Tamci na stacji byli teraz więźniami. Może nawet nie żyli. Zaczął rozważać i taką możliwość; usiłował pogodzić się z tą myślą. Czuł ucisk w żołądku i trząsł się ze złości, którą tłumił w tym otępiałym miejscu, z dala od ośrodków umysłu zajętych intensywną pracą myślową. Miał ochotę kogoś uderzyć… ale nikogo nie było akurat pod ręką.

Załadowali jednostkę komunikatora. Ernst nadzorował jej załadunek na skrzynię łazika między awaryjny zasilacz i przenośny generator; zabierali komunikator, żeby mieć jakieś źródło informacji… jeśli takie nadejdą.

Na końcu ludzie, którzy pojadą, jeszcze trochę miejsca na śpiwory, worki, siatka ochronna. Ludzie poruszali się biegiem, dysząc ciężko, ale panika jakby trochę opadła; jeszcze dwie godziny do świtu. Światła wciąż się paliły — lampy zasilane z akumulatorów rezerwowych nadal podświetlały na żółto opuszczone kopuły. Ale pomimo hałasu wzniecanego przez silniki łazików brakowało tam dźwięku. Kompresory milczały. Zanikł puls.

— Naprzód! — krzyknął, kiedy wydało mu się, że wszystko już gotowe, i pojazdy ruszyły z chrzęstem, rozpoczynając swą mozolną wędrówkę drogą.

Zostali z tyłu; kolumna uformowała się, kiedy jej czoło dotarło do miejsca, w którym droga skręcała lekko i zaczynała biec równolegle do rzeki. Minęli młyn i wjechali w las, gdzie po prawej ręce zamykały nocny krajobraz wzgórza i drzewa. Cały ten pochód odbywał się w atmosferze nierealności; światła reflektorów wyławiające z mroku czubki trzcin i traw, stoki wzgórz i pnie drzew, sylwetki ludzi brnących przed siebie wśród warkotu silników, z syczeniem i pykaniem zaworów masek rozlegającym się w zadziwiającym unisono. Nikt się nie uskarżał, nikt nie marudził, jak gdyby opanowało ich szaleństwo i wszyscy zgadzali się na ten marsz. Posmakowali już rządów Maziana.

Przy drodze, wijącej się serpentyną pośród wysokich do pasa trzcin, poruszały się trawy. Poruszały się liście pośród krzaków rosnących przy drodze od strony wzgórz. Miliko pokazała Emiliowijedno takie poruszenie; inni też je dostrzegli, pokazując na krzaki palcami i wymieniając półgłosem lękliwe uwagi.

Emiliowi serce urosło. Wziął Miliko za rękę, uścisnął ją i wszedł zdecydowanym krokiem w trzciny, pod drzewa, oddalając się od prącej wciąż naprzód kolumny pojazdów i ludzi.

— Hisa! — zawołał głośno. — Hisa, tu Emilio Konstantin! Widzicie nas?

Z zarośli wyłoniła się ich garstka. Bojaźliwie podchodzili w stronę świateł, gotowi w każdej chwili czmychnąć. Jeden szedł z wyciągniętymi przed siebie ramionami i Emilio, widząc to, też wyciągnął ku nim ręce. Dołowiec zbliżył się i objął go energicznie.

— Kochać cię — powiedział. Był to młody samiec. — Wy iść spacerować, człowiek-Konstantin?

— Skoczek? To ty, Skoczku?

— Ja Skoczek, człowiek-Konstantin. — Patrzył na Emilia skryty w cieniu, wysoko zadzierając głowę. Przytłumione światło z łazików, które już się zatrzymały, padło refleksem na obnażone w szerokim uśmiechu zęby Dołowca. — Ja biegać, biegać, biegać znowu z powrotem uważać na ciebie. Wszyscy my oczować na was, robić bezpiecznie.

— Kocham cię, Skoczku, kocham cię.

Hisa aż podskoczył z zadowolenia i zawirował jak fryga.

— Wy iść spacerować?

— Uciekamy. Na Nadwyżu są kłopoty, Skoczku, ludzie z karabinami. Może przyjdą na Podspodzie. Uciekamy, jak hisa, starzy i młodzi; niektórzy z nas nie mają dość siły, Skoczku. Szukamy bezpiecznego miejsca.

Skoczek odwrócił się do swych towarzyszy, zawołał coś głosem, który wzniósł się ku szczytom skali, a potem opadł na sam jej dół, i zatrajkotał do drzew, spod których wyszli, i do gałęzi w górze. I dziwna w dotyku, silna dłoń Skoczka znalazła się w jego dłoni i Skoczek zaczął go prowadzić z powrotem w kierunku drogi, na której zatrzymała się cała kolumna, a idący z tyłu przepychali się do przodu, żeby zobaczyć, co się dzieje.

— Panie Konstantan — zawołał zdenerwowanym głosem jeden z członków personelu siedzący w kabinie łazika obok kierowcy — oni mają z nami iść?

— Wszystko w porządku — odpowiedział. — I zwracając się d~ innych krzyknął: — Cieszcie się. Hasa wrócili. Dołowcy wiedzą, kto jest mile widziany na Podspodziu, a kto nie, prawda? Obserwowali nas przez cały ten czas, patrzyli, czy u nas wszystko w porządku. Ludzie! — zawołał jeszcze głośniej do niewidocznych mas stojących dalej w mroku. — Ludzie, oni do nas wrócili, czy to rozumiecie? Hisa znają wszystkie miejsca, w których możemy się schronić i chcą nam pomóc, słyszycie?

Tłum zaszemrał nieufnie.

— Żaden Dołowiec nigdy nie wyrządził krzywdy człowiekowi! — zawołał w mrok przekrzykując cierpliwy pomruk silników.

Uścisnął jeszcze mocniej dłoń Skoczka i wszedł między nich. Miliko wsunęła mu dłoń pod pachę z drugiej strony. Łaziki ruszyły, a oni poszli noga za nogą za nimi. Do kolumny zaczęli dołączać hisa, posuwając się wśród trzcin porastających pobocza drogi. Niektórzy ludzie odsuwali się od nich. Inni tolerowali nieśmiały dotyk oferowanej ręki. Wśród tych ostatnich byli nawet ludzie z Q idący za przykładem starych wyjadaczy, których mniej to kłopotało.

— Im można zaufać — to wołał do idących za nimi ludzi jeden z jego pracowników. — Zdajmy się na nich, niech prowadzą.

— Skoczku — powiedział Emilio — potrzebne nam bezpieczne miejsce… Trzeba odnaleźć wszystkich ludzi ze wszystkich obozów i zaprowadzić ich w bezpieczne miejsca.

— Wy chcieć bezpiecznie, chcieć pomoc; chodź, chodź. Silna dłoń, mała, jakby byli ojcem i dzieckiem, trzymała wciąż jego rękę; ale pomimo różnicy wieku i wzrostu role tutaj były odwrócone… to ludzie szli teraz jak dzieci znaną sobie drogą wiodącą do znanego sobie miejsca, ale w przeciwnym kierunku, tam, skąd mogą nigdy, zdawał sobie z tego sprawę, mogą nigdy nie wrócić.

— Chodź do nasze miejsce — powiedział Skoczek. — My zrobić was bezpiecznie; my wyśnić stąd złe człowieka i oni sobie pójść; a wy iść teraz, my iść śnić. Nie hasa sen, nie człowiek sen; razem-sen. Chodź do miejsca na sen.

Nic nie rozumiał z tej paplaniny. Dalej były tereny zamieszkiwane przez hasa, na które ludzie nigdy się nie zapuszczali. Miejsca-snu… to już był sen — wspólna ucieczka ludzi i hisa w mrok, w przewrócenie do góry nogami wszystkiego, co było Podspodziem.

Uchronili Dołowców; i przez długie lata rządów Unii, kiedy przyjdą tu ludzie, których hisa nic nie będą obchodzili… wśród hisa będą ludzie, którzy mogą je ostrzegać i bronić. Tyle tylko mogli jeszcze zrobić.

— Przyjdą tu pewnego dnia — powiedział do Miliko — i będą chcieli ścinać drzewa, budować swoje fabryki, stawiać zapory na rzece i licho wie, co jeszcze. Tak to już bywa, prawda? Jeśli pozwolimy im na to. — Machnął ręką Skoczka i spojrzał w dół na małą zaaferowaną twarzyczkę kroczącej dumnie obok niego postaci. — Idziemy ostrzec inne obozy; chcemy zabrać z nami między drzewa wszystkich ludzi; to będzie długi, długi marsz. Potrzebujemy dobrej wody i dobrej żywności.

— Hisa znaleźć — uśmiechnął się do niego Skoczek wietrząc wielki żart czyniony przez hisa wspólnie z ludźmi. — Wasze jedzenie nie kryć się dobrze.

Nie mogli długo trzymać w tajemnicy tego pomysłu… jak nalegali niektórzy. Może zabawa się znudzi, kiedy ludzie nie będą mieli już darów do rozdawania. Może stracą swe uwielbienie dla ludzi i odejdą własnymi drogami. Może nie. Hisa nie byli już tacy sami, jak wtedy, kiedy ludzie zjawili się tu po raz pierwszy. Ludzie na Podspodziu też nie byli już ci sami.



4


STATEK KUPIECKI MŁOT;


OTWARTY KOSMOS; GODZ. 1900

Vittorio nalał sobie drinka; był to już drugi od chwili, gdy przestrzeń wokół nich nagle zapełniła się pokiereszowaną w bitwie flotą. Sprawy nie szły tak, jak powinny. Na Młocie zapanowało milczenie, zawzięte milczenie załogi, która czuła między sobą wroga, świadka ich upokorzenia. Nie spoglądał nikomu w oczy, nie wyrywał się z żadnymi komentarzami… pragnął tylko jak najszybciej zapaść w sen, żeby nie można go było obwiniać o jakiekolwiek nieudane posunięcia polityczne. Nie miał ochoty udzielać rad i wygłaszać swoich opinii.

Był najwyraźniej zakładnikiem; jego ojciec tak już pokierował sprawami. I nagle przyszło mu do głowy, że może ojciec przechytrzył ich wszystkich, że teraz może jest już kimś gorszym niż bezużyteczny zakładnik… że może stał się kartą, która teraz wejdzie do gry.

Ojciec mnie nienawidzi, starał się im wytłumaczyć; ale nie chcieli przyjąć tego do wiadomości. Nie oni tutaj podejmowali decyzje. Od tego był człowiek nazwiskiem Jessad. A gdzie był teraz Jessad?

Przypuszczalnie w drodze na statek znajdował się jakiś gość, jakaś ważna osobistość.

Czyżby sam Jessad, żeby zameldować o porażce i pozbyć się bezużytecznej pozycji ludzkiego bagażu?

Zdążył jeszcze dopić drugiego drinka, zanim poruszenie wśród załogi, a potem uderzenie w kadłub statku obwieściło o kontakcie. Nastąpiła seria łomotów powodowanych przez jakieś mechanizmy, zawył włączany silnik windy i jej klatka z hukiem zsynchronizowała się z ruchem cylindra obrotowego. Ktoś wjeżdżał na górę. Vittorio siedział nieruchomo, postawiwszy przed sobą pustą szklankę i żałował, że nie jest o jeden stopień bardziej pijany, niż był. Wyjście z windy znajdujące się za mostkiem zasłaniała biegnąca pod górę krzywizna pokładu. Nie widział, co się dzieje, zauważył tylko nieobecność na stanowiskach niektórych członków załogi Młota. Usłyszawszy, że nadchodzą do świetlicy inną drogą, od tyłu, poprzez kabiny załogi, podniósł z konsternacją głowę.

Blass z Młota. Dwóch członków załogi. A za nimi kilku obcych wojskowych i paru ludzi nie ubranych w mundury. Vittorio, cały roztrzęsiony, podźwignął się z trudem na nogi i gapił się na nich niezbyt przytomnie. Siwowłosy oficer po kuracji odmładzającej, połyskujący oślepiająco srebrem i insygniami. I Dayin. Dayin Jacoby.

— Vittorio Lukas — przedstawił go Blass. — Kapitan Seb Azov, głównodowodzący floty; pan Jacoby z pańskiej stacji; i pan Segust Ayres z Kompanii Ziemskiej.

— Z Rady Bezpieczeństwa — skorygował mężczyzna.

Azov usiadł przy stole, a pozostali zajęli miejsca na rozstawionych wokół ławach. Vittorio opadł znowu na swój fotel kładąc zdrętwiałe dłonie na blacie stołu. Otaczał go alkoholowy wir, który to wzbierał, to opadał. Starał się siedzieć naturalnie. Przyszli do niego… do niego… a nie był w stanie służyć pomocą ani im, ani komukolwiek.

— Operacja rozpoczęła się, panie Lukas — zagaił Azov. Wyeliminowaliśmy dwa statki Maziana. Nie będzie łatwo ich wyprzeć; trzymają się blisko stacji. Posłaliśmy po dodatkowe statki; ale przepędziliśmy stamtąd kupców, wszystkie holowniki dalekiego zasięgu. Zostały tylko holowniki krótkodystansowe z Pell, które wykorzystują w charakterze kamuflażu.

— Czego chcecie ode mnie? — spytał Vittorio.

— Panie Lukas, zna pan kupców mających bazy poza stacją, kieruje pan, przynajmniej w pewnym zakresie, Spółką Lukasa, i zna pan te statki.

Vittorio pokiwał głową.

— Pański statek, Młot, panie Lukas, wraca w pobliże Pell na odległość umożliwiającą nawiązanie kontaktu ze stacją i tam, gdzie będzie chodziło o kupców, pan odegra rolę operatora komunikatora Młota… nie pod swoim prawdziwym nazwiskiem, nie, otrzyma pan akta rodziny z Młota, które przestudiuje pan bardzo uważnie. Będzie pan odpowiadał w imieniu jednego z nich. Ale gdyby Młot został zatrzymany przez kupiecką milicję albo przez Maziana, pańskie życie będzie zależało tylko od inwencji, jaką pan wykaże. Młot zasugeruje kupcom, którzy pozostali, że ich najlepszą szansą przeżycia będzie przedostanie się na obrzeża układu i nie wtrącanie się w tą awanturę, całkowite usunięcie się z drogi i przerwanie handlu z Pell. Nie chcemy, aby te statki pętały nam się pod nogami, panie Lukas; i nie byłoby wcale dobrze, gdyby kupcy dowiedzieli się o naszym podstępie z Młotem i Okiem Łabędzia. Nie zamierzamy tego rozgłaszać, pan mnie rozumie?

Załogi tych statków, pomyślał Vittorio, nigdy już nie wyjdą na wolność, chyba że po przystosowaniu. Dotarło teraz do niego, że i jego pamięć jest dla Unii niebezpieczna, że nie byłoby wcale dobrze, gdyby kupcy dowiedzieli się o pogwałceniu kupieckiej neutralności przez Unię, która twierdziła, że tylko Mazian popełnia ten grzech. Gdyby dowiedzieli się, że Unia skonfiskowała siłą nie tylko personel, ale i całe statki razem z nazwiskami… a już najbardziej chodziło o te nazwiska, ostoję, tożsamość tych ludzi. Zdał sobie nagle sprawę, że obraca w palcach pustą szklankę i natychmiast przestał; bardzo chciał wyglądać na trzeźwego i rozsądnego.

— Mam w tym swój interes — powiedział. — Moja przyszłość na Pell jest daleka od zapewnionej.

— Jak to, panie Lukas?

— Wiążę pewne nadzieje z karierą w Unii, kapitanie Azov. — Podniósł oczy na ponurą twarz Azova w nadziei, że z jego głosu przebija spokój, na który tak się silił. — Stosunki między mną a moim ojcem… nie są serdeczne, podrzucił więc wam mnie z czystym wyrachowaniem. Miałem tu czas na pewne przemyślenia. Dużo czasu. Wolę dojść do porozumienia z Unią na własną rękę.

— Pell traci coraz więcej przyjaciół — zauważył cicho Azov zerkając na zasmuconą twarz Ayresa. — Teraz opuszcza ją osoba neutralna. Wola rządzonych, panie ambasadorze.

Ayres spojrzał z ukosa na Azova.

— Zaakceptowaliśmy już tę sytuację. Celem mojej misji nie było w żadnym razie przeciwstawianie się woli ludzi zamieszkujących te tereny. Obawiam się tylko o bezpieczeństwo Stacji Pell. Mówimy o tysiącach istnień ludzkich, sir.

— Oblężenie, panie Ayres. Odcinamy ich od źródeł zaopatrzenia i dezorganizujemy im pracę, obrzydzając tym samym życie. — Azov zwrócił oczy na Vittoria i przyglądał mu się przez chwilę. — Panie Lukas — musimy uniemożliwić im dostęp do zasobów naturalnych wydobywanych w kopalniach i dostarczanych przez samo Podspodzie. Atak na te obiekty jest możliwy, ale przygotowanie i przeprowadzenie tego rodzaju operacji wojskowej wiąże się ze znacznymi kosztami. Zastosujemy więc dywersję. Mazian będzie trzymał Pell do ostatniego człowieka; Jeśli przegra, zostawi po sobie ruinę, zniszczy Podspodzie i samą stację i wycofa się w kierunku Gwiazd Tylnych, w kierunku Ziemi. Czy chce pan, aby pański ukochany świat ojczysty stał się bazą Maziana, panie Ayres?

Ayres rzucił mu zaniepokojone spojrzenie.

— Tak, tak, on jest do tego zdolny — powiedział Azov nie spuszczając zimnego, przenikliwego wzroku z Vittoria. — Panie Lukas, na tym polegałaby pana rola. Zbierać informacje… zniechęcać kupców do handlowania ze stacją. Rozumie pan? Czy uważa pan, że leży to w pańskich możliwościach’?

— Tak, sir.

Azov skinął głową.

— Nie weźmie nam pan za złe, panie Lukas, jeśli przeprosimy teraz pana i pana Jacoby’ego.

Vittorio zawahał się, trochę zdezorientowany, domyślając się w tym niejasno rozkazu i zdając sobie sprawę, że szare spojrzenie Azova nie dopuszcza żadnej kontrpropozycji. Wstał od stołu. Dayin też wstał i przepraszając Ayresa przecisnął się obok niego. Tak więc w radzie pozostali Ayres, Blass i Azov. Kapitan Młota przygotowywał się do przyjęcia rozkazów, których treść Vittorio bardzo by chciał znać.

Unia straciła kilka statków. Azov nie powiedział całej prawy. Słyszał rozmowy między załogą. Brakowało całych nosicieli. I w taką sytuację chciano ich wysłać.

Zatrzymał się w miejscu, gdzie krzywizna zasłaniała ich przed oczyma radzących mężczyzn, obejrzał się na Dayina i usiadł na ławie przy stole w świetlicy załogi.

— Co u ciebie? — spytał Dayina, do którego nigdy nie czuł wielkiej sympatii, ale w tych okolicznościach, w tym zimnym miejscu, miło było zobaczyć twarz przypominającą dom. Dayin skinął głową.

— A u ciebie? — Było w tym więcej uprzejmości niż zazwyczaj doświadczał ze strony wuja Dayina.

— Świetnie.

Dayin zajął miejsce naprzeciw.

— Powiedz prawdę — poprosił go Vittorio. — Jakie straty tam ponieśli?

— Porządnie ich przetrzepali — powiedział Dayin. — Zdaje mi się, że Mazian dał im się trochę we znaki. Wiem, że stracili parę statków… brakuje chyba nosicieli Zwycięstwo i Wytrwałość.

— Ale Unia może zbudować więcej. Wezwali już tu.następne. Ile to potrwa?

Dayin potrząsnął głową i wzniósł znacząco oczy na sufit.

Wentylatory buczały zagłuszając lokalnie rozmowę, ale nie zabezpieczałyyich przed podsłuchem.

— Zapędzili go do narożnika — podjął Dayin. — I mają niewyczerpane źródła zaopatrzenia, ale Mazian jest zakorkowany. Azov powiedział prawdę. Mazian dał im się we znaki i to porządnie, ale oni jemu bardziej.

— A co z nami?

— Szczerze mówiąc, wolę być tu niż na Pell.

Vittorio roześmiał się gorzko. Oczy zaszły mu łzami od nagłego bólu w gardle, który właściwie nigdy nie ustawał. Potrząsnął głową.

— Powiem ci coś — odezwał się adresując swoje słowa do tych, którzy być może ich podsłuchiwali. — Oddam Unii wszystko, co mam; nigdy jeszcze sprawy nie układały się aż tak po mojej myśli.

Dayin spojrzał na niego dziwnie, zmarszczył czoło i chyba zrozumiał jego intencje. Po raz pierwszy od dwudziestu pięciu lat, jakie żył już na tym świecie, Vittorio poczuł, że ma krewnego. Dziwne tylko, że to uczucie wyzwolił w nim Dayin o trzydzieści lat starszy i myślący inaczej niż on. Ale krótki czas spędzony w Otchłani mógł uczynić przyjaciółmi najbardziej nieprawdopodobne indywidualności i może, pomyślał, Dayin dokonał już takich wyborów, a Pell nie była już domem żadnego z nich.



5


PELL: DOK ZIELONY;


GODZ. 2000 DG.; 0800 DP.

Salwa trafiła w ścianę. Damon wcisnął się głębiej w kąt, w którym się schronili, opierał się przez pół uderzenia serca Joshowi, który chwycił go i zerwał się do biegu, a potem popędził za nim lawirując między spanikowanymi, wrzeszczącymi tłumami spływającymi z powrotem z zielonego dziewięć na doki. Ktoś oberwał i potoczył się po podłodze pod ich nogi. Przeskoczyli ciało i gnali dalej w kierunku, w którym usiłowali zepchnąć ich żołnierze.

Stali mieszkańcy stacji, uciekinierzy z Q… nie było różnicy. Biegli wśród gradu kul bębniących o wsporniki i witryny sklepów, wśród cichych eksplozji zagłuszanych przez chaos wrzasków, wśród salw mierzonych w ściany wewnętrzne i nie wyrządzających szkody samej skorupie stacji. Teraz, kiedy tłum ruszył, strzelano nad głowami; biegli, dopóki starczyło sił najsłabszym. Damon zwolnił widząc, że Josh przystaje, i stwierdził, że znajdują się w doku białym; przepchnęli się łokciami przez przerzedzony już potok nadal uciekających w panice ludzi, ostatnich, którym z przerażenia wydawało się chyba, że strzelanina trwa nadal. Dostrzegł dobrą kryjówkę wśród sklepów ciągnących się pod ścianą wewnętrzną i skręcił w tamtą stronę pociągając za sobą Josha. Dopadli do wnęki, w której znajdowało się wejście do baru zamkniętego przed szabrownikami. Można tu było przysiąść spokojnie, nie narażając się na trafienie jakąś zabłąkaną kulą.

Ze swej kryjówki widzieli kilka trupów leżących na terenie doku; nie wiadomo czy nowych, czy starych. Po kilku ostatnich godzinach widok ten już powszedniał. Siedząc w swojej wnęce byli świadkami sporadycznych aktów gwałtu… walk między stacjonerami i chyba mieszkańcami Q. Większość ludzi błąkała się po doku wykrzykując co chwila nazwiska — rodzice poszukiwali dzieci, szukali się nawzajem przyjaciele i małżonkowie. Czasami dochodziło do radosnych spotkań… a raz, raz jakiś mężczyzna zidentyfikował trupa i padł przy nim na kolana krzycząc i szlochając. Damon opuścił głowę i zapatrzył się w ziemię. W końcu jacyś ludzie odciągnęli tamtego od ciała.

Po jakimś czasie wojsko przysłało do tego rejonu oddziały opancerzonych żołnierzy, którzy wyselekcjonowali spośród spędzonych tu ludzi brygady robocze i kazali im pozbierać zabitych, a potem wypchnąć ich w próżnię. Damon z Joshem wcisnęli się głębiej w swoją wnękę i uniknęli zwerbowania do tej pracy; żołnierze wyławiali z tłumu aktywnych i nie mogących usiedzieć na miejscu.

Na samym końcu, bojaźliwie, stąpając ostrożnie i rzucając wokół zalęknione spojrzenia, wyszli z ukrycia Dołowcy. Wzięli na siebie posprzątanie doków i zabrali się do zeskrobywania śladów śmierci, wierni swoim codziennym obowiązkom polegającym na utrzymywaniu czystości i porządku. Damon przyglądał się im z budzącą się nieśmiało nadzieją — powrót łagodnych Dołowców do służby Pell był pierwszą pozytywną rzeczą, jaką oglądał od kilku godzin.

Zdrzemnął się trochę, podobnie jak inni siedzący w tym rejonie doków, podobnie jak Josh wtulony obok we framugę drzwi. Od czasu do czasu budziły go komunikaty ogłaszane przez komunikator ogólny i dotyczące przywracania porządku albo obiecujące rychłe wydawanie posiłków, które już rozesłano do wszystkich rejonów.

Jeść. Ta myśl stawała się pomału jego obsesją. Nie skarżył się głośno, siedział tylko na ziemi obejmując osłabionymi z głodu rękoma kolana; słabość, żałował teraz, że nie zjadł śniadania; był bez lunchu, bez kolacji… nie przywykł do głodu. Dotąd odczuwał najwyżej brak posiłku po dniu ciężkiej pracy. Podenerwowanie. Złe samopoczucie. Teraz dołączyła tu jakaś nowa niepokojąca myśl. Dokładała się całym nowym ciężarem do niechęci robienia czegokolwiek; bawiła się z jego umysłem; podsuwała obrazy zupełnie nowych kierunków cierpienia. Jeśli mają ich pojmać i rozpoznać, prawdopodobnie dojdzie do tego w jakiejś kolejce po posiłek; ale musieli stąd wyjść i stanąć w niej, bo umrą z głodu. Ich jedyna alternatywa stawała się coraz bardziej oczywista, w miarę jak po dokach rozchodził się aromat jedzenia i ruszali inni, w miarę jak wjeżdżały tu z turkotem wózki z żywnością pchane przez Dołowców. Ludzie rzucili się tłumnie do wózków, zaczęli się kłócić i wyrywać sobie racje; ale każdy wózek otoczyli zaraz żołnierze i awantury szybko ucichły. Wózki z żywnością, miniaturowe sklepy, podjechały bliżej. Podźwignęli się na nogi i stali oparci o ścianę w swojej wnęce.

— Ja tam pójdę — zdecydował się w końcu Josh. — Ty zostań. Powiem, że jesteś ranny. Przyniosę dwie porcje.

Damon potrząsnął głową. To była perwersyjna odwaga, która miała sprawdzić jego szanse na przeżycie — spoconego, rozczochranego, w brudnym, pokrwawionym kombinezonie. Jeśli nie zdobędzie się na przejście przez dok ze strachu przed pistoletem zabójcy albo z obawy przed rozpoznaniem przez żołnierzy, oszaleje. Przynajmniej nie zanosiło się na to, że przy wydawaniu posiłków będą żądali okazania dokumentów tożsamości. Oprócz swoich miał jeszcze trzy, ale bał się ich używać; Josh miał swoje i jeszcze dwa, ale nie byli podobni do zdjęć.

Prosta czynność — wyjść z wnęki pod okiem strażników, wziąć zimną kanapkę i karton ciepławego soku owocowego i wycofać cię; ale wpadł z powrotem do kryjówki ze swym łupem z uczuciem tryumfu, przykucnął i gdy wrócił Josh, zaczął jeść… jadł i pił i w trakcie spełniania tego doczesnego aktu czuł, jak odpływa w przeszłość znaczna część koszmaru, a on trafia do jakiejś dziwnej, nowej rzeczywistości, gdzie ludzkie uczucia nie są potrzebne i liczy się tylko zwierzęca czujność.

I wtedy rozległ się piskliwy świergot języka Dołowców — to jeden z nich stojący przy wózku wołał coś do swoich współplemieńców rozproszonych po całym doku. Damon przestraszył się; Dołowcy zachowywali się zazwyczaj trwożliwie, gdy wokół panował spokój; żołnierz z eskorty też się przestraszył, opuścił karabin i rozejrzał się czujnie dookoła. Ale nie zobaczył nic oprócz spokojnych, zalęknionych ludzi i poważnych, okrągłookich Dołowców, którzy zamarli na chwilę, ale już powracali do przerwanych czynności. Damon skończył kanapkę, a wózek potoczył się dalej krzywizną doku pod górę, w kierunku zielonego.

Podszedł do nich Dołowiec ciągnący za sobą pudło, do którego zbierał puste plastikowe pojemniki. Josh zerknął niespokojnie na Dołowca, gdy ten wyciągnął do niego rękę, i oddał mu opakowanie; Damon wrzucił swoje do pudła i spojrzał przestraszony, gdy Dołowiec położył mu delikatnie dłoń na ramieniu. — Ty człowiek-Konstantin.

— Odejdź — wyszeptał chrapliwie. — Nie wypowiadaj mojego nazwiska, Dołowcu. Zabiją mnie, jeśli mnie znajdą. Bądź cicho i odjedź stąd szybko.

— Ja Niebieskozęby. Niebieskozęby, człowiek-Konstantin. — Niebieskozęby.

Przypomniał sobie. Tunele, postrzelony Dołowiec. Silne palce Dołowca zacisnęły się mocniej na jego ramieniu.

— Samica Dołowiec Lily przysyłać od Słońce-Jej-Przyjacielem, co wy nazywać Licja. Ona przysyłać nas, zrobić Lukasów spokojnych, nie wpuszczać do jej miejsce. Kochać ciebie, człowiek-Konstantin. Licja ona bezpieczna. Dołowcy wszędzie dookoła niej, dawać jej bezpiecznie. My zaprowadzić ciebie, ty chcieć?

Przez chwilę nie mógł złapać tchu.

— Żyje? Ona żyje?

— Licja jest bezpiecznie. Przysyłać ty przyjść, zrobić ci bezpiecznie z nią.

Starał się uporządkować myśli; wczepił się w futrzastą rękę i wpatrywał w okrągłe, brązowe oczy pragnąc dowiedzieć się daleko więcej, niż potrafił mu przekazać swym łamanym językiem Dołowiec. Potrząsnął głową.

— Nie. Nie. Gdybym tam poszedł, naraziłbym ją na niebezpieczeństwo. Ludzie-z-karabinami, rozumiesz, Niebieskozęby? Ludzie polują na mnie. Powiedz jej… powiedz jej, że jestem bezpieczny. Powiedz jej, że dobrze się ukryłem, powiedz jej, że Elena odleciała ze statkami. Jesteśmy cali i zdrowi. Czy ona mnie potrzebuje, Niebieskozęby? Potrzebuje mnie?

— Bezpiecznie w jej miejsce. Dołowcy z nią siedzieć wszyscy Dołowcy na Nadwyżu. Lily z nią. Satyna z nią. Wszyscy. Wszyscy.

— Powiedz jej… powiedz jej, że ją kocham. Powiedz jej, że nic mi nie jest i Elenie też. Kocham cię, Niebieskozęby.

Objęły go brązowe ramiona. Przytulił pośpiesznie Dołowca i ten puścił go, odsunął się jak cień i szybko zajął zbieraniem odpadków w pobliżu, oddalając się powoli. Damon rozejrzał się wokół w obawie, że ktoś mógł ich obserwować, ale nie dostrzegł niczego poza zdziwionym wzrokiem Josha. Odwrócił głowę i otarł oczy o ramię spoczywające na kolanach. Otępienie ustępowało; zaczynał się znowu bać, teraz miał się o co bać, miał kogoś, komu jeszcze może stać się krzywda.

— Twoja matka? — spytał Josh. — O niej mówił?

Skinął milcząco głową.

— Cieszę się — powiedział szczerze Josh.

Skinął drugi raz głową. Zamrugał oczyma i usiłował się skupić odnosząc wrażenie, że na jego mózg spadał cios za ciosem, i ten wreszcie pogubił się zupełnie.

— Damon.

Podniósł głowę i spojrzał tam, gdzie patrzył Josh. Spod horyzontu, od strony doku zielonego, schodził w karnym szyku oddział żołnierzy; zmierzali wyraźnie tutaj. Wstał spokojnie i nonszalancko, otrzepał ubranie, odwrócił się tyłem do doku zasłaniając podnoszącego się Josha. Jak gdyby nigdy nic ruszyli w przeciwnym kierunku.

— Wygląda na to, że idą zaprowadzić tu porządek — mruknął Josh.

— Jesteśmy w porządku — przekonywał sam siebie Damon. Nie tylko oni zareagowali w ten sposób. Do korytarza białego dziewięć nie mieli daleko. Kierowali się w tamtą stronę wraz z innymi, którym przyświecały chyba te same motywy. Obok baru na rogu białego dziewięć znaleźli publiczną toaletę; Josh skręcił tam, a Damon podążył za nim. Skorzystali z niej i nieśpiesznym krokiem wyszli znowu na dok. Przy wylocie korytarza na doki stali strażnicy, ale ograniczali się tylko do obserwacji. Wszedł głębiej na dziewiąty i zatrzymał się przed rozmównicą publiczną.

— Zasłoń mnie — powiedział i Josh posłusznie oparł się o ścianę stając między Damonem, a strażnikiem pilnującym wylotu korytarza poziomu dziewiątego. — Chcę sprawdzić, jakie mamy karty, ile kredytów, skąd byli ich właściciele. Nie potrzebuję do tego mojego priorytetu, wystarczy numer rejestrów.

— Wiem jedno — powiedział Josh zniżając głos. — Nie wyglądam na obywatela Pell. A twoja twarz…

— Nikt nie chce zwracać na siebie uwagi; nikt nie może nas wydać, sam się przy tym nie ujawniając. To cała nasza nadzieja; nikt nie chce sprawiać podejrzanego wrażenia. — Wcisnął w szczelinę pierwszą kartę i wystukał na klawiaturze kod sprawdzenia. Altener, Leslie: 789,90 kredytów w komputerze; żonaty, jedno dziecko. Urzędnik, odzieżówka. Włożył tę kartę do lewej kieszeni; nie będzie z niej korzystał, nie chciał okradać rodziny, która może ocalała. Lee Anton Quale, samotny, karta służbowa Spółki Lukasa, ograniczona przepustka, 8967,89 kredytów… zadziwiająca suma jak na tego rodzaju człowieka. William Teal, żonaty, bezdzietny, szef załadunku, 4567,67 kredytów, przepustka na magazyny.

— Sprawdźmy twoje — powiedział Damon do Josha.

Josh wręczył mu wszystkie swoje karty. Z gorączkowym pośpiechem wepchnął w szczelinę pierwszą, zastanawiając się, czy tyle wywołań pod rząd z terminala publicznego nie zwróci uwagi centrali komputera. Cech Sazony, samotny, 456,78 kredytów, maszynista i czasami ładowacz, przywileje na terenie baraków; Louis Diban, zakończony pięcioletni kontrakt małżeński, nikogo na utrzymaniu, 3421,56, brygadzista w dokach.

Damon schował karty do kieszeni i ruszył przed siebie. Josh zrównał się z nim po chwili. Skręcili za róg w korytarz poprzeczny, a na następnym skrzyżowaniu — w prawo. Znajdował się tam magazyn; jeśli chodziło o korytarze centralne, wszystkie doki stanowiły swoje lustrzane odbicie i na pewno był to magazynek na drobny sprzęt konserwacyjny. Damon znalazł odpowiednie, nie oznakowane wejście, otworzył je za pomocą karty brygadzisty i włączył oświetlenie. Był to magazyn papieru oraz środków i narzędzi czyszczących wyposażony w instalację wentylacyjną. Weszli z Joshem do środka i Damon nacisnął przycisk zamykania drzwi.

— Niezła nora na kryjówkę — powiedział Damon i wsunął w kieszeń kartę, z której przed chwilą skorzystał, decydując, że ta będzie najlepsza. — Przesiedzimy to tutaj i za jakiś dzień wyjdziemy na zmianie przestępnodniowej. Dwie z naszych kart należały do ludzi przestępnodniowych, samotnych, z przepustką na doki. Siadaj. Za chwilę zgasną tu światła. Nie możemy siedzieć przy zapalonych… komputer wykryje włączone oświetlenie w magazynie i zgasi je za nas, bardzo ekonomicznie.

— Czy jesteśmy tu bezpieczni?

Damon roześmiał się gorzko, osunął po ścianie i podciągnął kolana pod brodę, żeby w tej ciemnej klitce zrobić miejsce Joshowi naprzeciwko siebie. Namacał w kieszeni pistolet chcąc się upewnić, czy wciąż go tam ma. Odetchnął głęboko.

— Nigdzie nie jest bezpiecznie. — Jest zmęczony; ta usmarowana anielska twarz, zwisające w strąkach włosy. Josh wyglądał na przerażonego, chociaż to jego instynkty ocaliły ich spod ognia. Tworzyli parę, z której jeden znał teren, a drugi miał prawidłowe odruchy; dla Maziana stanowili trudny do rozgryzienia problem. — Strzelano już kiedyś do ciebie? — zapytał go. — Nie chodzi mi o statek… z bliska? Przypomina ci się coś?

— Nie pamiętam.

— Naprawdę?

— Powiedziałem, że nie pamiętam.

— Znam stację. Każdą dziurę, każde przejście; i jeśli znowu zaczną kursować promy, jeśli jakiekolwiek statki zaczną latać do kopalń i z powrotem, przedostaniemy się za pomocą tych kart w pobliże doków, wmieszamy się w brygadę ładowaczy, wejdziemy na statek…

— I dokąd polecimy?

— Na Podspodzie. Albo do kopalń pozaplanetarnych. W żadnym z tych miejsc nikt o nic nie pyta. — To była mrzonka. Wymyślił ją, żeby pocieszyć siebie i Josha. — A może Mazian zadecyduje, że nie może się tu dalej trzymać. Może po prostu odleci.

— Jeśli to zrobi, najpierw wysadzi wszystko w powietrze. Zniszczy stację, a razem z nią instalacje na Podspodziu. Czy wycofując się pozostawiłby Unii bazę, którą mogłaby wykorzystać przeciwko niemu?

Damon zachmurzył się słysząc z ust Josha prawdę, z której zdawał sobie przecież sprawę.

— A masz lepszy pomysł, co robić dalej?

— Nie.

— Mogę się ujawnić, negocjować w sprawie przywrócenia do władzy, ewakuowania ze stacji…

— Wierzysz w to?

— Nie — przyznał. Tę możliwość też już odrzucił. — Nie.

Światło zgasło. Komputer odciął im zasilanie. Tylko wentylacja działała nadal.



PELL: CENTRALA STACJI;


GODZ. 2130 DG.; GODZ. 0930 DP

— Ależ nie ma potrzeby — powiedział cicho Porey; jego pokryta bliznami twarz była nieprzenikniona. — Pańska obecność nie jest tu już potrzebna, panie Lukas. Spełnił pan swój obywatelski obowiązek. Niech pan teraz wraca do swojego mieszkania. Jeden z moich ludzi zadba o to, aby dotarł pan tam bezpiecznie.

Jon rozejrzał się po centrum dowodzenia obstawionym przez żołnierzy z odbezpieczonymi karabinami i oczyma utkwionymi w technikach z nowej zmiany, którzy zasiadali właśnie za pulpitami; dotychczasowa zmiana udała się pod strażą na spoczynek. Zebrał się w sobie, żeby wydać polecenia szefowi obsługi komputera i urwał w pół słowa, widząc jak żołnierz z głuchym chrzęstem pancerza opuszcza precyzyjnym ruchem karabin.

— Panie Lukas — powiedział Porey — ludzi rozstrzeliwuje się za ignorowanie rozkazów.

— Jestem zmęczony — wyjąkał nerwowo. — Z przyjemnością odejdę, sir. Niepotrzebna mi eskorta.

Porey skinął ręką. Jeden z żołnierzy stojących przy drzwiach wykonał sprężysty zwrot w miejscu i czekał na niego. Przepuścił Jona przodem, a kiedy znaleźli się na korytarzu, zrównał się z nim; chcąc nie chcąc, Jon musiał przystać na jego towarzystwo. Mijali po drodze innych żołnierzy znowu rozstawionych na posterunkach w spokojnym już, noszącym ślady niedawnych zamieszek niebieskim jeden.

Dokowały dalsze jednostki Floty. Cofnęli się zacieśniając perymetr i w końcu zdecydowali się wejść do doków, co wydawało się Jonowi niedopuszczalnym błędem w sztuce wojennej, ryzykiem, którego powodów nie rozumiał. Ryzyko Maziana stawało się teraz jego ryzykiem. Ryzykiem Pell, bo Mazian wrócił.

Może, pomyślał ze zgrozą, Unia została pobita. Może utrzymywano coś w tajemnicy. Może nastąpi opóźnienie w przejęciu stacji przez Unię. Myśl, że rządy Maziana mogą się przeciągnąć, napawała go niepokojem.

Nagle z windy zatrzymującej się przed nimi w niebieskim jeden wysiadła grupka żołnierzy, żołnierzy noszących inne insygnia. Zastąpili mu drogę i pokazali eskortującemu go żołnierzowi jakąś karteczkę.

— Pójdziesz z nami — zwrócił się do Jona jeden z nich. — Kapitan Porey kazał mi… — zaprotestował, ale drugi z żołnierzy dźgnął go pod żebra lufą karabinu i popchnął w stronę windy. Europa, przeczytał na naszywkach. Żołnierze z Europy. A więc przybył sam Mazian.

— Dokąd idziemy? — spytał przerażony. Żołnierz z Afryki został w niebieskim jeden. — Dokąd mnie zabieracie?

Nie doczekał się odpowiedzi. Celowo udawał zastraszonego. Wiedział, dokąd się udają… i jego podejrzenia potwierdziły się, kiedy wysiedli z kabiny w dokach i skierowali się do oświetlonego rękawa przejściowego statku stojącego w doku.

Nigdy jeszcze nie był na pokładzie statku wojennego. Pomimo wymiarów zewnętrznych było tutaj ciasno jak na frachtowcu. Ta ciasnota przyprawiała go o klaustrofobię. Karabiny w rękach postępujących za nim żołnierzy wcale nie poprawiały mu samopoczucia i kiedy tylko się zawahał, skręcając w lewo i wsiadając do windy, otrzymał szturchańca lufą w plecy. Było mu niedobrze ze strachu.

Wiedzieli, że jego mózg wciąż pracuje. Starał się wmówić sobie, że to wojskowe honory, że Mazian pragnie się spotkać z nowym komendantem stacji, że Mazian blefuje albo chce go nastraszyć. Ale z tego miejsca mogli robić, co im się żywnie podobało. Mogli wypchnąć go w próżnię zsypem na śmieci i nikt by go nie odróżnił wśród tysięcy dryfujących tam teraz zamarzniętych na kość ciał, stanowiących plagę dla zgarniaczy oczyszczających sąsiedztwo stacji, które musiały zamrażać je w pęczki i wyrzucać dalej w kosmos. Co za różnica. Usiłował wziąć się w garść zdając sobie sprawę, że albo uda mu się teraz, albo wszystko skończone.

Wypchnęli go z windy na korytarz obstawiony żołnierzami i wprowadzili do kabiny szerszej od większości innych pomieszczeń na statku, gdzie pośrodku stał okrągły stół otoczony pustymi fotelami. Kazali mu usiąść w jednym z tych foteli, a sami stanęli wyczekująco z karabinami przewieszonymi przez ramię.

Wszedł Mazian. Ubrany był w prosty, ciemnozielony skafander, twarz miał wymizerowaną. Jon podniósł się z szacunkiem z miejsca; Conrad Mazian dał mu ręką znak, że może usiąść. Do pomieszczenia weszło jeszcze paru ludzi, którzy zajęli swoje miejsca przy stole. Żaden z nich nie był kapitanem — sami oficerowie Europy. Jon rzucał ukradkowe spojrzenia na każdego po kolei.

— Panie tymczasowy komendancie stacji — odezwał się cichym głosem Mazian. — Panie Lukas, co się stało z Angelo Konstantinem?

— Nie żyje — powiedział Jon starając się stłumić wszystkie swoje reakcje oprócz tych niewinnych. — Wichrzyciele wdarli się do biur stacji. Zabili jego i wymordowali cały personel.

Mazian patrzył na niego nieruchomym wzrokiem milcząc wymownie. Jon zaczął się pocić.

— Podejrzewamy — ciągnął dalej Jon starając się odgadnąć myśli kapitana — że mógł to być jakiś spisek, uderzenie na inne biura, otwarcie drzwi w Q, zgranie tych wszystkich wypadków w czasie. Prowadzimy śledztwo.

— Co ustaliliście?

— Jeszcze nic. Podejrzewamy obecność agentów Unii, którzy przeniknęli w jakiś sposób na stację podczas przyjmowania uchodźców. Niektórych przepuszczono, może w Q pozostali jacyś ich przyjaciele albo krewni. Na razie jest dla nas zagadką, jak zdołali nawiązać kontakty. Podejrzewamy o współudział strażników… powiązania z czarnym rynkiem.

— Ale niczego konkretnego jeszcze nie ustaliliście?

— Jeszcze nie.

— I nie ustalicie tego w najbliższym czasie, prawda, panie Lukas?

Serce zaczęło mu bić w przyśpieszonym tempie. Nie dopuszczał na twarz przerażenia; miał nadzieję, że mu się to udaje.

— Przepraszam za to zaniedbanie, kapitanie, ale mieliśmy sporo roboty z tłumieniem zamieszek, z usuwaniem szkód… ostatnio pracujemy pod rozkazami pańskich kapitanów Mallory i…

— Tak. Genialne posunięcie; mam na myśli środki, jakie zastosował pan celem oczyszczenia korytarzy z uczestników zamieszek; ale nie doprowadziło to do całkowitego ich stłumienia, prawda? Chodzi mi o wpuszczenie do centrali mieszkańców Q.

Jon stwierdził nagle, że ma trudności z oddychaniem. Zapadło przedłużające się milczenie. W głowie miał zamęt. Mazian dał znak jednemu ze strażników przy drzwiach.

— Mieliśmy kryzysową sytuację — wydusił z siebie Jon; musiał coś powiedzieć, żeby wypełnić tę straszną ciszę.

— Może działałem zbyt arbitralnie, ale wyłoniła się przed nami szansa zapanowania nad niebezpiecznym rozwojem wypadków. Tak, rozmawiałem z Radcą tego rejonu, nie zamieszanego, jak sądzę, w tę burdę, ale głos rozsądku… nie było nikogo więcej w…

— Gdzie jest pański syn, panie Lukas?

Urwał i wlepił wzrok w Maziana.

— Gdzie jest pański syn?

— Poleciał do kopalni. Wysłałem go na holowniku krótkiego zasięgu na objazd kopalni. Nic mu się nie stało? Wiecie coś o nim?

— Dlaczego pan go wysłał, panie Lukas?

— Szczerze mówiąc chciałem wyekspediować go ze stacji.

— Dlaczego?

— Ponieważ ostatnio, kiedy ja przebywałem na Podspodziu, on prowadził biura na stacji. Po tych trzech latach zrodziły się pewne wątpliwości co do lojalności, autorytetów i kanałów komunikacji w łonie funkcjonujących tutaj biur spółki. Pomyślałem sobie, że jego krótka nieobecność może pomóc w zaprowadzeniu ładu, a potrzebowałem kogoś, kto pokierowałby biurami spółki tam, w kopalniach, w razie przerwania łączności. Posunięcie taktyczne. Podyktowane sytuacją wewnętrzną mojej spółki i względami bezpieczeństwa.

— Czy nie zostało to zrównoważone obecnością na stacji człowieka nazwiskiem Jessad?

Serce prawie przestało mu bić. Potrząsnął spokojnie głową. — Nie wiem, o czym pan mówi, kapitanie Mazian. Gdyby był pan tak dobry i wyjawił mi źródło tej informacji.

Mazian skinął ręką i do sali ktoś wszedł. Jon spojrzał i zobaczył Brana Hale’a, który unikał jego wzroku.

— Znacie się, panowie? — spytał Mazian.

— Ten człowiek — powiedział Jon — został dyscyplinarnie zwolniony ze służby na Podspodziu za złe wywiązywanie się z obowiązków dowódcy i bunt. Wziąłem pod uwagę dotychczasowy przebieg jego służby i zatrudniłem go. Obawiam się, że źle ulokowałem swoje zaufanie.

— Pan Hale przyszedł na Afrykę z myślą o zaciągnięciu się na statek… twierdził, że dysponuje pewnymi informacjami. Ale pan wyraźnie zaprzecza, jakoby znał człowieka nazwiskiem Jessad.

— Niech pan Hale sam się tłumaczy ze swoich znajomości. To prowokacja.

— A niejaki Kressich, Radca Q?

— Pan Kressich był, jak już wyjaśniłem, w centrum dowodzenia.

— Ten Jessad też.

— Może to któryś z obstawy Kressicha. Nie pytałem ich o nazwiska.

— Co pan na to, panie Hale?

Bran Hale spojrzał spode łba.

— Podtrzymuję moje zeznania.

Mazian pokiwał powoli głową i wyreżyserowanym ruchem wyciągnął pistolet. Jon zerwał się zza stołu, ale stojący za nim ludzie wcisnęli go siłą z powrotem w fotel. Gapił się jak sparaliżowany w wymierzoną w niego broń.

— Gdzie jest Jessad? Jak nawiązał pan z nim kontakt? Gdzie się ukrył?

— Te brednie Hale’a…

Trzasnął odwodzony bezpiecznik pistoletu.

— Zmuszono mnie — stęknął Jon. — Zmuszono mnie do współpracy. Pojmali członka mojej rodziny.

— A pan oddał im za to swojego syna.

— Nie miałem wyboru.

— Hale — powiedział Mazian — ty, twoi ludzie i pan Lukas możecie przejść do pomieszczenia obok. A my zarejestrujemy dotychczasowe ustalenia. Zezwalamy ci na załatwienie waszego sporu z panem Lukasem na osobności, a kiedy dojdziecie już do porozumienia, przyprowadź go tu z powrotem.

— Nie — załamał się Jon. — Nie. Powiem wam wszystko, powiem wszystko, co wiem.

Mazian machnął ręką na znak, że skończył z nim rozmowę. Jon usiłował przytrzymać się stołu. Stojący za nim ludzie podnieśli go pod pachy z fotela. Opierał się, ale wywlekli go przez drzwi na korytarz. Czekała tam cała banda Hale’a.

— Wam też się tak przysłużą — krzyknął Jon do oficerów Europy, którzy pozostali w sali. — Przyjmijcie go, a też się wam tak odpłaci. On łże!

Hale złapał go za ramię i wepchnął do przygotowanej dla nich kabiny. Za nimi wpadli do środka jego ludzie. Drzwi zamknęły się.

— Oszalałeś — stęknął Jon. — Oszalałeś, Hale.

— Przegrałeś — odparł Hale.



STATEK KUPIECKI KONIEC SKOŃCZONOŚCI:


OTWARTY KOSMOS GODZ. 2200 DG.;


GODZ. 1100 DP.

Mruganie lampek, szum wentylatorów, czasami bełkot komunikatora przekazującego informacje z innych statków — wszystko to było dziwnie znajome, jakby Pell nigdy nie istniała, jak gdyby była to znowu Estelle, a otaczający ją ludzie mogli się za chwilę odwrócić i pokazać znajome twarze zapamiętane z dzieciństwa. Elena przecisnęła się przez kipiące aktywnością centrum dowodzenia Końca Skończoności i wcisnęła się w kąt podwieszonej konsoli, żeby spojrzeć na ekran skanera. Zmysły miała wciąż przytępione od leków. Przycisnęła rękę do brzucha czując ogarniające ją nudności, do których nie była przyzwyczajona. Skok nie zaszkodził dziecku… nie mógł zaszkodzić. Nie po raz pierwszy i nie ostatni udało się — kobiety kupców miały silne organizmy i dobrze znosiły przeciążenia, do których przywykły znosząc je przez całe swe życie; to w dziewięciu dziesiątych nerwy, a środki farmakologiczne nie były znowu takie silne. Nie straciła go, nawet o tym nie pomyślała. Po chwili tętno, które podskoczyło po krótkim spacerze z kabiny głównej, uspokoiło się i fale mdłości ustąpiły. Obserwowała, jak na ekranie skanera pojawia się kolejny mrugający punkcik. Kupcy docierali do punktu przejściowego dryfując, tak jak podczas opuszczania Pell, i pośpiesznie nabierali maksymalnej szybkości, na jaką mogli sobie pozwolić przy wchodzeniu w przestrzeń realną, żeby zejść z drogi dalszym statkom napływającym falami. Wystarczyło, żeby kogoś wyniosło poza minimum, żeby jakiś niecierpliwy dureń wszedł w przestrzeń realną zbyt blisko tego punktu, a przestaliby istnieć razem z kimś takim w racjonalnym sensie, rozpyleni po okolicy. Zawsze uważała coś takiego za szczególnie nieprzyjemny wypadek. Jeszcze przez następne kilka minut będą żyć na tym brzegu całkiem realnej możliwości.

Ale przybywali teraz w coraz większej liczbie, odnajdując drogę do azylu w rozsądnym porządku. Może stracili jakieś statki podczas przechodzenia przez pole bitwy; trudno było jeszcze stwierdzić.

Mdłości powróciły. Występowały falami. Przełknęła kilka razy ślinę zdecydowana nie zwracać na nie uwagi i spojrzała z zawiścią na Neiharta, który przekazał stery synowi i podszedł do niej.

— Mam pewną propozycję — powiedziała pomiędzy jednym a drugim przełknięciem napływającej do ust śliny. — Udostępnisz mi jeszcze raz komunikator. Nie ma już odwrotu. Spójrz, co depcze nam po piętach, kapitanie. Większość to kupcy, którzy zrobili przynajmniej jeden kurs z ładunkiem dla stacji Kompanii. Dużo nas, prawda? I jeśli zechcemy, możemy dotrzeć jeszcze dalej.

— Co pani chce przez to powiedzieć?

— Że stajemy i zabezpieczamy swoje interesy. Że zanim się stąd rozproszymy, musimy zadać sobie parę trudnych pytań. Straciliśmy stacje, którym służyliśmy. Czy więc damy się połknąć Unii, narzucić sobie jej wolę… bo staliśmy się przestarzali w porównaniu z ich czyściutkimi, nowiutkimi, luksusowymi statkami? A taki pomysł może zaświtać im w głowie, jeśli przyjdziemy do nich błagać o licencje na obsługę ich stacji. Ale dopóki klamka nie zapadła, mamy jeszcze coś do powiedzenia, a założę się, że niektórzy z tych tak zwanych kupców Unii widzą, co się święci, tak samo dobrze, jak my. Możemy przerwać handel, ze wszystkimi światami, ze wszystkimi stacjami, możemy ich odciąć od źródeł zaopatrzenia. Pół wieku uganiania się tam i z powrotem, Neihart, pół wieku służenia za cel pierwszemu lepszemu statkowi wojennemu, który nie jest akurat w nastroju, aby uszanować twoją neutralność. I co z tego mamy, kiedy wszędzie jest wojsko? Udostępnisz mi ten komunikator?

Neihart zastanawiał się dłuższą chwilę.

— Kiedy coś nie wyjdzie, Quen, wzdłuż i w wszerz rozniesie się wieść, który statek za to odpowiada. To kłopot dla nas.

— Wiem — odparła chrapliwie Elena. — Ale nadal proszę.

— Skorzystaj z tego komunikatom, jeśli tak ci na tym zależy.



PELL: DOK NIEBIESKI;


NA POKŁADZIE NORWEGII; GODZ. 2400 DG.;


GODZ. 1200 DP.

Signy przewróciła się niespokojnie na drugi .bok i wpadła na leżące obok ciało — czyjeś ramię, bezwładna ręka. Na wpół rozbudzona, nie mogła sobie przez chwilę uzmysłowić, kto to jest. Graff, dotarło do niej w końcu, to Graff. Uspokojona, wyciągnęła się wygodnie na łóżku przy jego boku. Razem zeszli z wachty. Przez chwilę wpatrywała się szeroko otwartymi oczyma w ciemną ścianę, rząd szafek w gwiezdnej poświacie padającej z lampy pod sufitem; nie chciała wracać do obrazów, które oglądała pod zamkniętymi powiekami, drażnił ją wypełniający wciąż nozdrza fetor umierania, którego nie mogła z siebie zmyć.

Opanowali Pell. Atlantyk i Pacyfik pełniły samotną służbę patrolową wraz ze wszystkimi rajderami Floty, pozwolili więc sobie na odrobinę snu. Szczerze żałowała, że na patrol nie wyszła Norwegia. Biedny Di Janz dowodził w dokach śpiąc w śluzie dziobowej, jeśli w ogóle kładł się spać. Jej żołnierze stali w ponurych nastrojach na posterunkach rozproszonych po dokach. Siedemnastu rannych i dziewięciu zabitych w zajściach, jakie miały tu miejsce po wydostaniu się Q na wolność, nie poprawiły ich samopoczucia. Będą pełnili wartę przez jedną wachtę, a przez drugą odpoczywali i tak w kółko. Poza tym nie miała żadnych planów. Kiedy statki Unii powrócą, a na pewno powrócą, Flota zareaguje tak, jak to czyniła zawsze w sytuacjach równie niekorzystnych jak ta — ogniem do osiągalnych celów i utrzymywaniem tak długo, jak się da, możliwości wyboru innych opcji. To była decyzja Maziana, nie jej.

Zamknęła w końcu oczy i westchnęła powoli, uspokojona. Leżący obok Graff poruszył się przez sen i znowu znieruchomiał. Obecność kogoś przyjaznego w tych ciemnościach działała na nią kojąco.



PELL: SEKTOR NIEBIESKI


JEDEN NUMER 0475 GODZ. 2400 DG.;


GODZ. 1200 DP.

— Ona śpi — powiedziała Lily.

Satyna wstrzymała oddech i objęła ramionami podciągnięte pod brodę kolana. Zadowolili Słońce-Jej-Przyjacielem; Marzycielka szlochała z radości słuchając wieści, jakie przyniósł Niebieskozęby; człowiek-Konstantin i jego przyjaciel byli bezpieczni… ach, jaką nabożną czcią napawał widok łez na tej spokojnej twarzy. Cierpiały w nich serca całej hisa, dopóki nie zrozumieli, że to ze szczęścia… i ciepło spłynęło na te ciemne, żywe oczy, a oni przysunęli się całą gromadą bliżej, żeby je lepiej widzieć.

— Kocham was — wyszeptała Marzycielka — kocham każdego z was. L… Nie pozwólcie go skrzywdzić.

Potem uśmiechnęła się wreszcie i zamknęła oczy.

— Słońce-Prześwitujące-przez-Chmury. — Satyna trąciła Niebieskozębego pochłoniętego bez reszty bezskutecznym doprowadzaniem do porządku swojego skołtunionego futra przez szacunek dla miejsca, w którym się znajdowali, i ten spojrzał na nią. — Wracaj, idź i uważaj na tego młodego człowieka-Konstantina. Hisa z Nadwyża jedno ciało; ale ty jesteś bardzo szybkim, bardzo sprytnym myśliwym z Podspodzia. Ty uważaj na niego, gdzie się uda.

Niebieskozęby posłał niepewne spojrzenie Staremu i Lily.

— Dobrze — zgodziła się Lily. — Dobrze, silne ręce. Idź.

Wypiął dumnie pierś; był młodym samcem, a jednak inni ustąpili mu miejsca. Satyna popatrzyła na niego dumna, że nawet obcy go docenili. I mieli rację; jej przyjaciel wyróżniał się prawdziwym sprytem. Dotknął Starych, dotknął jej i cicho wycofał się z gromadki.

A Marzycielka spała bezpiecznie pośród nich, chociaż po raz drugi ludzie walczyli z ludźmi i spokojny świat Nadwyża chwiał się jak liść na piersi rzeki. Słońce roztaczało nad nią opiekę, a wokół nich wciąż płonęły gwiazdy.



6


PODSPODZIE: 11/10/52;


LOKALNY DZIEŃ

Łaziki brnęły z mozołem przez otwartą przestrzeń; opuszczone, oklapnięte kopuły, puste plantacje, a nade wszystko milczenie kompresorów świadczyły dobitnie; że nikogo tu nie ma. Baza jeden. Pierwszy z obozów za bazą główną. Nie zabezpieczone włazy śluz chwiały się swobodnie na zawiasach, trzaskając od czasu do czasu pod wpływem lekkich podmuchów wiatru. Umęczona kolumna rozproszyła się teraz po opustoszałym terenie; rozglądano się ciekawie wokół. Emilio patrzył ze ściśniętym sercem; pomagał przecież budować ten obóz. Ani żywej duszy. Ciekaw był, ile już uszli i jak im się szło.

— Hisa też tu podglądała? — spytał Skoczka, który chyba jako jedyny z hisa nadal pozostał w kolumnie, trzymając się blisko niego i Miliko.

— Nasze oczy widzieć — odparł Skoczek, co powiedziało mu mniej, niż się chciał dowiedzieć.

— Panie Konstantin. — Dogonił go jakiś człowiek i zrównał z nim krok. To był jeden z robotników Q. — Panie Konstantin, musimy odpocząć.

— Za obozem — obiecał. — Nie możemy przebywać na otwartej przestrzeni dłużej niż to konieczne, rozumiecie? Za obozem.

Mężczyzna zatrzymał się czekając na swoją grupę, która szła z tyłu posuwającej się kolumny. Emilio ze znużeniem klepnął Miliko w ramię i przyśpieszył kroku, żeby dogonić dwa łaziki pełznące na czele kolumny; minął pierwszy jeszcze na polanie, a drugi, kiedy dotarli już do następnego odcinka drogi. Zwrócił na siebie uwagę kierowcy i dał mu znak, żeby zatrzymał się po przejechaniu pół kilometra. Potem stanął i patrzył na przesuwającą się kolumnę, dopóki nie doszła do niego Miliko. Zauważył, że starsi robotnicy i dzieci wloką się już resztkami sił. Po tylu godzinach marszu w maskach bez odpoczynku znajdowali się u kresu wytrzymałości. Zatrzymywali się wciąż, żeby choć trochę odsapnąć i prośby o zarządzenie postoju powtarzały się coraz częściej.

Niektórzy zostawali coraz bardziej z tyłu i kolumna zaczynała rozciągać się na coraz większej przestrzeni. Odciągnął Miliko na bok i obserwował przechodzących ludzi.

— Jeszcze trochę i odpoczynek — informował każdą z mijających go grup. — Idźcie, dopóki nie dobijecie do czoła.

Po pewnym czasie ujrzeli koniec kolumny, rząd wlokących się noga za nogą piechurów. Byli tu ludzie starsi, cierpliwi i wytrwali, a pochód zamykało dwoje ludzi ze stałego personelu.

— Został ktoś? — spytał.

Potrząsnęli głowami.

I w tym momencie dostrzegł swojego pracownika, który nadbiegał od czoła kolumny wijącą się drogą. Człowiek zbliżał się ciężkim kłusem, wpadając co chwila na innych piechurów zastępujących mu drogę, żeby zapytać, co się stało. Emilio rzucił mu się pędem na spotkanie, a Miliko pośpieszyła za nim.

— Komunikator ożył — wysapał goniec i Emilio nie zatrzymując się pobiegł dalej pochyłym poboczem wijącej się między drzewami drogi.

Po pokonaniu kilku zakrętów dostrzegł wreszcie łaziki i zgromadzonych przy nich ludzi. Okrążył zbiegowisko nakładając drogi przez las i zaczął się przepychać przez tłum do Jima Ernsta siedzącego przy komunikatorze zasilanym z generatora. Ludzie rozstępowali się, żeby go przepuścić. Dotarł do łazika, wdrapał się na skrzynię ładunkową zawaloną bagażami, belami, plastikowych płacht i ludźmi, którzy nie mogli iść, przekopał się przez ten galimatias do miejsca, w którym siedział Ernst i stanął za jego plecami. Ernst odwrócił się do niego przyciskając jedną ręką słuchawkę do ucha, a wyraz jego oczu zwiastował tylko ból.

— Nie żyje — powiedział Ernst. — Pański ojciec… zamieszki na stacji.

— A matka, a brat?

— O nich ani słowa. Ani słowa o żadnych innych ofiarach. Nadaje wojsko. Flota Maziana, Chcą nawiązać z nami kontakt. Mam odpowiedzieć?

Wstrząśnięty, wciągnął w płuca głęboki oddech, świadomy ciszy, jaka zapadła wśród stojących najbliżej ludzi, wpatrujących się w niego z zadartymi głowami, garstki starych mieszkańców Q na samym łaziku gapiących się na niego oczyma tak poważnymi, jak te z obrazów hisa.

Ktoś wdrapał się na skrzynię łazika, przekopał przez stosy bagaży i otoczył go ramieniem. Miliko. Był jej wdzięczny… drżał lekko z wyczerpania i pod wpływem dającego o sobie znać dopiero teraz szoku. Spodziewał się tego. To było tylko potwierdzenie jego obaw.

— Nie — powiedział. — Nie odpowiadaj. — Przez tłum przetoczył się pomruk niezadowolenia; odwrócił się do tych ludzi. Nie mówią nic o innych ofiarach — wrzasnął przekrzykując w pośpiechu coraz głośniejszą wrzawę. — Ernst, powiedz im, co odebrałeś.

Ernst wstał i powtórzył treść komunikatu. Emilio przytulił do siebie Miliko. Tam na górze byli jej rodzice i siostra, kuzynowie, wujowie i ciotki. Deesowie mogli przeżyć, a równie dobrze zginąć nie odnotowani na listach ofiar: Deesowie mieli więcej szans. Nie byli celami, tak jak Konstantinowie.

Władzę na stacji przejęła Flota, wprowadziła prawo wojenne, Q… Ernst zawahał się przez chwilę, a potem, widząc ponaglenia w uniesionych ku niemu twarzach, podjął z ociąganiem swą relację… Q zbuntowało się, przerwało kordony i rozlało po stacji siejąc zniszczenie i śmierć. Ginęli zarówno stali mieszkańcy stacji, jak i ludzie z Q.

Jeden ze starszych mieszkańców Q płakał. Może, pomyślał z bólem Emilio, może oni też mają tam swoich, o których się martwią.

Spojrzał w dół na rzędy poważnych twarzy jego pracowników, robotników stałych, Q i gdzieniegdzie hisa. Nikt się teraz nie poruszał. Nikt nic nie mówił. Słychać było tylko szelest wiatru w liściach nad ich głowami i szum rzeki dochodzący zza drzew.

— A więc niedługo tu będą — przemówił do ludzi Emilio starając się zapanować nad drżeniem głosu. — Wrócą tu, żeby zmusić nas do uprawiania dla nich pól, do pracy w młynie i w szybach; Kompania i Unia będą dalej prowadziły ze sobą wojnę, ale ta planeta nie należy już do Pell, do Pell znajdującej się w ich rękach, bo my nie chcemy, aby wszystko, co tu wyhodujemy, zapełniało ich ładownie. Kiedy nasza Flota przylatuje tutaj i zmusza nas do pracy pod lufami karabinów… to co będzie, kiedy po nich przyjdzie tu Unia? Co będzie, jeśli będą żądali od nas coraz większego wysiłku i nikt z nas nie będzie miał wpływu na to, co dzieje się na Podspodziu? Wracajcie, jeśli chcecie; pracujcie dla Pell, dopóki nie pojawi się tu Unia. Ale ja idę dalej.

— Dokąd, proszę pana? — To był ten chłopak, zapomniał jego nazwiska, ten sam, nad którym w dniu buntu znęcał się Hale. Ramionami otaczał swoją matkę. To nie była prowokacja, a zwykłe pytanie.

— Nie wiem — przyznał. — Do bezpiecznego miejsca, w które zaprowadzą nas hisa, jeśli w ogóle istnieje takie miejsce. Żeby tam żyć. Okopać się i żyć. Uprawiać ziemię dla siebie.

Przez tłum przeszedł pomruk. Strach… strach towarzyszył zawsze tym, którzy nie znali Podspodzia, strach przed lądem, przed miejscami, gdzie człowiek był w mniejszości. Ludzie, którzy nie zauważali hisa na stacji, zaczynali się ich bać na otwartej przestrzeni, gdzie hisa byli niezależni, a oni nie. Zgubiona maska, uszkodzenie… to na Podspodziu groziło im śmiercią. Cmentarz tam, przy bazie głównej, rozrastał się tak samo szybko, jak obóz.

— Żaden Dołowiec — powtórzył jeszcze raz — nigdy nie podniósł ręki na człowieka. I to pomimo krzywd, jakie im wyrządzaliśmy, pomimo tego, że jesteśmy tu obcy. — Zlazł z łazika wpadając w koleiny w rozjeżdżonej drodze i wyciągnął ręce, żeby pomóc Miliko. Jej przynajmniej był pewien. Zeskoczyła ze skrzyni i nie zadawała żadnych pytań. — Możemy was zostawić w obozie, który przed chwilą minęliśmy — powiedział. — Tyle możemy dla was zrobić, dla tych, którzy chcą zaryzykować z Poreyem. Uruchomimy wam kompresory.

— Panie Konstantin.

Podniósł głowę. To mówiła jedna z najstarszych kobiet jadąca na skrzyni łazika.

— Panie Konstantin, jestem za stara, żeby pracować tak, jak trzeba było tam, skąd odeszliśmy. Ja nie chcę zostać.

— Ruszajmy już — odezwał się męski głos.

— Czy ktoś wraca? — krzyknął jeden z brygadzistów z Q. Mamy wysłać z kimś z powrotem któryś z łazików?

Zaległa cisza. Ludzie potrząsali głowami. Emilio patrzył na tę masę czując zwykłe zmęczenie.

— Skoczku — powiedział spoglądając na przedstawiciela hisa, który czekał na skraju lasu. — Gdzie jest Skoczek? Potrzebny mi.

Spośród drzew porastających zbocze wzgórza wyłonił się Skoczek.

— Wy przyjść — zawołał z góry wskazując na szczyt wzgórza i drzewa. — Wy teraz przyjść wszystkie.

— Jesteśmy zmęczeni, Skoczku. I potrzebne nam rzeczy, które jadą na łazikach. Łaziki nie przejdą tą drogą, a niektórzy z nas nie mogą chodzić. Są wśród nas chorzy, Skoczku.

— My ponieść chorych, mnóstwo, mnóstwo hisa. My skraść dobre rzeczy na łazikach, my dobrze nauczeni, człowiek-Konstantin. My ukraść dla was. Wy przyjść.

Obejrzał się na innych i ujrzał pełne niedowierzania powątpiewające twarze.

Hisa otoczyli ich. Z lasów wychodziło ich coraz to więcej i więcej, niektórzy nawet z młodymi, które ludzie rzadko mieli okazję oglądać. To, że nie bali się podchodzić z nimi do ludzi, było przejawem zaufania. Chyba wyczuła to cała grupa, bo nikt nie protestował. Pomagali starym i niepełnosprawnym zsiadać z łazików. Silni, młodzi hisa splatali dla nich ręce w koszyczki; inni zwalali z bagażników zapasy i sprzęt.

— A co będzie, jeśli zaczną nas tropić skanerem? — mruknęła niespokojnie Miliko. — Musimy skryć się gdzieś głęboko i to szybko.

— Trzeba bardzo czułego skanera, żeby odróżnić ludzi od hisa. Może jednak zadecydują, że nie opłaca im się nas szukać.

Podszedł do nich Skoczek, wziął Emilia za rękę i zmarszczył nos, co u hisa było odpowiednikiem puszczania oka u ludzi. — Wy iść ze Skoczkiem.

Nie nadawali się do długiego marszu, chociaż strach wywołany ostatnimi wiadomościami dodał im nieco sił. Trochę wspinaczki pod górę, a potem schodzenie po stoku porośniętym drzewami i paprociami i wszyscy już z trudem łapali powietrze, a niektórych trzeba było nieść, chociaż z początku szli o własnych siłach. Jeszcze kawałek i nawet hisa zaczęli zwalniać kroku. Po jakimś czasie, kiedy liczba ludzi, których musieli nieść, wzrosła tak, że nie dawali już rady, ogłosili postój, a sami rozciągnęli się w paprociach i zasnęli.

— Znajdźcie jakieś osłonięte miejsce — ponaglał Skoczka Emilio. — Tu nie jest dobrze, Skoczku. Zobaczą nas statki.

— Teraz spać — powiedział Skoczek, zwinął się w kłębek i ani jego, ani jego pobratymców nic nie było w stanie zmusić do dalszej drogi.

Emilio przysiadł na ziemi wpatrując się w niego bezsilnie. Powiódł wzrokiem po całym stoku; ludzie i hisa kładli się tam, gdzie kto rzucił swój bagaż, niektórzy owijali się w koce, inni byli zbyt skonani, żeby je rozpostrzeć. Emilio wykorzystał swój jako poduszkę, położył się na kocu Miliko, przygarnął ją do siebie i leżeli tak w słońcu, którego promienie przenikały z ukosa przez listowie. Skoczek przysunął się do nich i otoczył go ramieniem. Emilio poddał się i zasnął głębokim, zdrowym snem.

Ocknął się potrząsany przez Skoczka. Miliko siedziała obok w kucki obejmując kolana rękami. Lekka mgiełka skraplała się na liściach; było późne, późne, pochmurne popłudnie i zanosiło się na deszcz.

— Emilio, powinieneś się chyba obudzić. Wydaje mi się, że to jacyś bardzo ważni hisa.

Przekręcił się na drugi bok, podźwignął na kolana i przymrużył oczy od zimnej mżawki. Dookoła budzili się inni ludzie. Spośród drzew wyszli Starzy, hisa, których biel obficie przy prószyła futra; było ich troje. Emilio wstał i skłonił się, co chyba przyjęli z zadowoleniem, bo to była ich ziemia i ich drzewa.

Skoczek też się skłonił, podskoczył i sprawiał wrażenie poważniejszego niż zazwyczaj.

— Oni nie rozmawiać ludzka mowa — powiedział do Emilia. — Oni mówić wy iść z nimi.

— Idziemy — powiedział Emilio. — Miliko, podnieś ich. Odeszła budząc cicho tych kilku, którzy jeszcze spali i polecenie, przekazywane z ust do ust, rozniosło się wśród wszystkich ludzi biwakujących na zboczu wzgórza. Zmęczeni, przemoknięci, zbierali swoje bagaże i szykowali się do drogi. Pojawiło się jeszcze więcej hisa. Drzewa zdawały się ożywać nimi, chyba za każdym pniem w lesie kryło się zwinne brązowe ciało.

Starzy zniknęli z oczu w lesie. Skoczek zwlekał, dopóki wszyscy nie byli gotowi, a wtedy ruszył. Emilio zarzucił sobie zrolowany koc Miliko na ramię i podążył za nim.

Przedzierali się przez mokre liście i ociekające wodą gałęzie. Gdy tylko któryś z ludzi tracił siły, zaraz pojawiał się przy nim któryś z hisa, żeby mu pomóc, hisa, żeby wziąć go za ręce i zagadać życzliwie, choćby w swoim języku, jeśli nie rozumieli ludzkiej mowy; za nimi, niczym horda insektów czyścicieli, szli inni — złodziejscy hisa — taszcząc nadmuchiwaną kopułę, generatory, ich żywność i co tylko mogli ściągnąć z łazików, bez względu na to, czy wiedzieli, do czego to wszystko służy, czy nie.

Zapadła noc i maszerowali teraz posuwając się gęsiego przez gąszcz drzew, odpoczywając, kieuy musieli, ale hisa prowadzili ich tak, że nikt nie mógł się odłączyć, i przytulali się do nich, kiedy się zatrzymywali, żeby ziąb nie był tak dokuczliwy.

Wtem w niebiosach rozległ się grzmot, który nie miał nic wspólnego z deszczem.

— Coś ląduje — przekazywano sobie z ust do ust to przypuszczenie.

Hisa o nic nie pytali. Ich wprawne uszy wychwyciły pewnie ten dźwięk dawno temu.

Wracał Porey. To był prawdopodobnie Porey. Przez jakiś czas będą przeszukiwać opuszczoną bazę i słać do Maziana pełne złości komunikaty. Będą im potrzebne informacje ze skanera, będą się musieli zastanowić nad dalszym postępowaniem i uzyskać decyzję Maziana w tej sprawie… czas pracował na ich korzyść.

Odpoczynek i marsz, odpoczynek i marsz, i gdzie się kto zachwiał, zaraz wyrastali przy nim opiekuńczy Dołowcy, żeby dotknąć, żeby zachęcić do wysiłku, żeby pocieszyć. Gdy się zatrzymywali, ziąb i wilgoć dawały się bardziej we znaki, chociaż deszcz wcale nie padał; i ucieszyli się, gdy nastał ranek, gdy przez korony drzew przesączyły się pierwsze promienie światła, które Dołowcy przywitali świergotem, swoją paplaniną i odrodzonym entuzjazmem.

Nagle skończyły się drzewa i wyszli na stok wzgórza opadający ku ogromnej równinie, a brzask rozpraszał już wyraźnie mroki nocy. Gdy weszli na szczyt niewielkiego wzniesienia, roztoczył się przed nimi sięgający hen, aż po horyzont krajobraz, a hisa szli dalej, wychodzili spomiędzy drzew w rozległą dolinę… do owego sanktuarium, uświadomił sobie z nagłym zaniepokojeniem Emilio, na teren, o którego pozostawienie im hisa zawsze prosili, na który ludzie mieli wstęp wzbroniony, na ogromną przestrzeń pozostającą na zawsze tylko ich, hisa, wyłączną własnością.

— Nie — zaprotestował Emilio rozglądając się za Skoczkiem. Machnął przywołująco ręką na Dołowca, który sunął w pobliżu tanecznym krokiem. — Nie. Skoczku, nie wolno nam wychodzić na otwartą przestrzeń. Nie wolno. Nie możemy, słyszysz? Ludzie-z-karabinami przylecieli na statkach; ich oczy nas dojrzą.

— Starzy mówić iść — oznajmił Skoczek nie gubiąc nawet rytmu swoich pląsów, jak gdyby stawiało to sprawę poza wszelką dyskusją.

Zaczynał się już stok. Całe plemię wypadło spomiędzy drzew niczym brązowa fala, niosąc ludzi i ich bagaż, a za nimi zaczęły się wyłaniać z lasu coraz to nowe szeregi ludzi idących o własnych siłach; kierowali się ku kuszącej bladości skąpanej w słońcu równiny.

— Skoczku! — Emilio zatrzymał się, a Miliko stanęła przy nim. — Ludzie-z-karabinami znajdą nas tutaj. Rozumiesz, co mówię, Skoczku?

— Ja rozumieć. My widzieć cała hisa, ludzi. Ich też my widzieć.

— Nie możemy zejść tam na dół. Zabiją nas, słyszysz? — Oni mówić iść.

Starzy. Skoczek odwrócił się do niego plecami i ruszył dalej w dół stoku. Po chwili obejrzał się i nie przystając machnął zapraszająco na niego i Miliko.

Emilio zrobił krok, potem drugi, wiedząc, że to szaleństwo, wiedząc, że mentalność hisa jest inna niż ludzi. Hisa nigdy nie podnieśli ręki na najeźdźców swego świata; siedzieli, obserwowali i teraz też to robili. Ludzie poprosili hisa o pomoc i hisa robili to na swój sposób.

— Porozmawiam z nimi — powiedział do Miliko. — Porozmawiam z ich Starymi, wyjaśnię im w czym rzecz. Nie możemy ich urazić, ale wysłuchać mnie chyba mogą… Skoczku, Skoczku, zaczekaj.

Ale Skoczek kroczył dalej na czele pochodu. Hisa nie zatrzymywali się spływając wciąż ogromnym trawiastym zboczem ku równinie. Po jej środku, gdzie chyba przepływał strumień, wznosiło się coś, co przypominało uniesioną ku górze kamienną pięść. Obiekt otoczony był wydeptanym kołem, cieniem, który rozpoznał w końcu jako krąg żywych ciał zebranych wokół tego tworu.

— Tam muszą być wszyscy hisa znad rzeki — odezwała się Miliko. — To jakieś miejsce zgromadzeń. Rodzaj świątyni.

— Mazian tego nie uszanuje; Unia prawdopodobnie też nie. — Przewidywał masakrę, rzeź, widział już oczyma wyobraźni atak na siedzących biernie hisa. i o Dołowcy, pomyślał, to łagodne obyczaje samych Dołowców uczyniły Pell tym czym jest. W dawnych czasach ludzi na Ziemi ogarnęło przerażenie na wieść o znalezieniu obcego życia. Była wtedy nawet mowa o zrezygnowaniu z zakładania kolonii ze strachu przed nowymi odkryciami… ale na Podspodziu nie istniał strach, nigdy nie było go tu, gdzie hisa wyszli na spotkanie ludzi z pustymi rękami i przyjęli ich z ufnością.

— Musimy ich przekonać, żeby stąd odeszli — powiedział Emilio.

— Idę z tobą — oświadczyła Miliko.

— Pomóc ciebie? — zapytał hisa dotykając ręki Miliko, bo ta straciła równowagę opierając się na ramieniu Emilia.

Potrząsnęli oboje głowami i szli dalej razem na końcu pochodu, bo większość ludzi, nawet starzy korzystający z pomocy hisa, wysforowała się już do przodu poddając się ogólnemu szaleństwu.

Odpoczywali podczas tego długiego schodzenia, a słońce minęło tymczasem zenit; szli i odpoczywali, i znowu szli, a słońce zsunęło się już po niebie i świeciło teraz za niskimi, obłymi wzgórzami. Odmówił posłuszeństwa cylinder w jego masce, zrujnowany przez wilgoć i leśną pleśń — zła wróżba dla innych. Oddychając z trudnością przez zapchany filtr poszukał zapasowego cylindra, wstrzymał oddech na czas wymiany i z powrotem naciągnął maskę na twarz. Szli teraz powoli równiną.

Daleko przed nimi wznosiła się owa nieokreślona masa w kształcie ryby, nieregularna kolumna wystająca z morza ciał hisa… nie nie tylko hisa. Byli tam też ludzie, którzy wstali teraz ze swych miejsc i wyszli im naprzeciw. Szła wśród nich Ito z bazy dwa wraz ze swym personelem i robotnikami i Jones z bazy jeden ze swoimi ludźmi. Jones wyciągnął na powitanie rękę i wyglądał na tak samo oszołomionego jak oni.

— Powiedzieli, żeby tu przyjść — Ito odezwała się pierwsza. — Mówili, że wy też przyjdziecie.

— Stacja padła — powiedział Emilio; a przemarsz trwał; pochód posuwał się w kierunku centrum. Hisa ponaglali go, najbardziej jego i Miliko. — Nie mamy innego wyboru, Ito. Na stacji rządzi Mazian… przynajmniej w tym tygodniu. Trudno przewidzieć, kto tam będzie w przyszłym.

Ito i Jones zostali z tyłu razem ze swoimi ludźmi. Zgromadzili się tu też inni ludzie; były ich krocie; stali uroczyście, jacyś otępiali. Spotkali Deacona z załogi szybów, MacDonalda z trzeciej bazy, Heberta i Tauscha z czwórki, ale hisa ciągnęli ich dalej i Emilio ściskał coraz mocniej rękę Miliko, żeby się z nią nie zgubić w tym nieprzeliczonym tłumie. Teraz otaczali ich tylko hisa, sami hisa. Kolumna była coraz bliżej i nagle stwierdzili, że to nie kolumna, a skupisko wizerunków, takich jak te, które hisa podarowali stacji, przykucnięte, kuliste kształty i formy wyższe, ciała o wielu twarzach hisa, zdziwione usta i szeroko otwarte, nieruchome oczy wpatrzone wiecznie w niebo.

Hisa rzeźbili podobne, ale te były stare. Spłynął na niego zachwyt. Miliko zwolniła w końcu i po prostu gapiła się z zadartą w górę głową. Emilio też. Zewsząd otaczali ich hisa, a oni czuli się zagubieni, mali i obcy przed tym niebotycznym, starożytnym kamieniem.

— Wy iść — dotarł do niego głos hisa. Skoczek ujął go za rękę i podprowadził do samej podstawy obelisku.

A siedzieli tam Starzy, hisa najstarsi ze wszystkich, ich twarze i ramiona pokrywało srebro. Siedzieli otoczeni krótkimi laskami wbitymi w ziemię, laskami rzeźbionymi w twarze i obwieszone wisiorkami. Emilio zawahał się przed wejściem do tego kręgu, ale Skoczek podprowadził ich do samych Starych.

— Siąść — podpowiedział im Skoczek.

Emilio zgiął się w ukłonie, to samo uczyniła Miliko i siedli ze skrzyżowanymi nogami przed czwórką starszych. Skoczek powiedział coś w świergotliwym języku hisa i najwątlejszy z tej czwórki udzielił mu odpowiedzi.

A potem ten sam Stary, podpierając się na jednej ręce wyciągnął drugą, żeby dotknąć najpierw Miliko, a potem Emilia, jak gdyby błogosławiąc ich.

— Dobrze wy przyjść tutaj — powiedział Skoczek chyba tłumacząc słowa Starego. — Ciepło wy przyjść tutaj.

— Podziękuj im, Skoczku. Przekaż im bardzo dużo podziękowań. Ale powiedz im też, że z Nadwyża zagraża im niebezpieczeństwo. Że oczy Nadwyża spoglądają z góry na to miejsce i że ludzie-z-karabinami mogą tu przybyć i czynić krzywdę.

Skoczek przekazał to. Cztery pary wiekowych oczu przyglądały się im z niezmąconym spokojem. Jeden z nich odpowiedział.

— Wysoko lecieć statek nad nasze głowy — tłumaczył Skoczek. — Przylecieć, zobaczyć, odlecieć.

— Grozi wam niebezpieczeństwo. Błagam cię, wytłumacz to im.

Skoczek przetłumaczył. Najstarszy uniósł rękę wskazując na wznoszące się nad nimi wizerunki i odpowiedział.

— Hisa miejsce. Noc przychodzić. My spać, my śnić, oni odejść, my wyśnić, oni sobie pójść.

Przemówił drugi ze starszych. W jego słowach pojawiło się nazwisko człowieka: Bennett; i inne: Lukas.

— Bennett — zawtórował mu stojący najbliżej. — Bennet. Bennett. Bennett.

Pomruk przekroczył granice kręgu, rozprzestrzeniał się jak wiatr po ogromnym zgromadzeniu.

— My kraść jedzenie — powiedział Skoczek z uśmiechem hisa. — My nauczyć się dobrze kraść. My ukraść was, zrobić was bezpiecznie.

— Karabiny — zaprotestowała Miliko. — Karabiny, Skoczku.

— Wy bezpieczni. — Skoczek urwał na chwilę, żeby wysłuchać, co mówi jeden ze Starych. — On dawać wam imiona: nazywać ciebie On-Przychodzi-Znowu; nazywać ciebie Ona-Wyciąga-Ręce. To-he-me; Mihan-tisar. Wasz duch dobry. Kochać was. Człowiek-Bennett, on nauczyć nas śnić ludzkie sny; teraz wy przychodzić my nauczyć was hisa sny. My kochać was, kochać, To-he-me, Mihan-tisar.

Nie znajdował słów; patrzył tylko w górę na ogromne wizerunki wpatrzone okrągłymi oczyma w niebiosa; powiódł wzrokiem po otaczającym go zgromadzeniu, które zdawało się rozciągać we wszystkie strony hen aż po horyzont i przez chwilę miał wrażenie, że wierzy, iż jest możliwe, że to przerażające miejsce może odstraszyć każdego nieprzyjaciela, który tu przyjdzie.

Starzy zaintonowali pieśń, którą podchwycili stojący najbliżej, a po nich coraz dalsze i dalsze kręgi hisa. Ciała zaczęły się kołysać w rytm psalmu.

— Bennett… — To nazwisko co chwila się w nim powtarzało. — On nauczyć nas śnić ludzkie sny… nazwać cię On-Przychodzi-Znowu.

Emilio zadrżał, wyciągnął ramię i otoczył nim Miliko wsłuchany w ten hipnotyzujący podszept, który był jak muśnięcie młota po brązie, jak westchnienie jakiegoś ogromnego instrumentu wypełniającego czaszę ciemniejących w zmierzchu niebios.

Słońce całkowicie schowało się za widnokręgiem. Zmrok przyniósł powiew chłodu i westchnienie zachwytu wydobywające się z niezliczonych gardeł, które przerwały pieśń. Pojawiające się w chwilę potem gwiazdy przywitał las rąk wskazujących w górę i rozległy się stłumione okrzyki podziwu.

— Nazywać ją Ona-Przychodzić-Pierwsza — wyjaśnił im Skoczek i zaczął wymieniać kolejno nazwy wszystkich gwiazd, w miarę jak bystre oczy hisa dostrzegały je na niebie i witały niczym powracających przyjaciół. — Iść-Razem; Przychodzić-na-Wiosnę; Ona-Zawsze-Tańczy…

Pieśń ożyła znowu, śpiewana teraz szeptem, w minorowej tonacji, i ciała zaczęły się kołysać.

Wyczerpanie dawało o sobie znać. Oczy Miliko stawały się coraz bardziej szklane; Emilio starał się ją podtrzymywać, walczyć sam z ogarniającą go sennością, ale hisa też głowy opadały już na piersi. Skoczek poklepał ich dając tym do zrozumienia, że reszta akceptuje ich zachowanie.

Emilio zasnął. Obudziwszy się po jakimś czasie, znalazł obok przygotowane dla nich jedzenie i picie. Na przemian zsuwał maskę, żeby odgryźć kęs i popić go i nasuwał ją, żeby odetchnąć. Kilka rozbudzonych postaci snuło się gdzieniegdzie między pogrążonymi we śnie masami i pomimo całego sennego spokoju tej godziny załatwiało potrzeby naturalne. On też ją poczuł i prześlizgnął się na same krańce tego ogromnego, nieprzebranego mrowia, tam gdzie spali inni ludzie i jeszcze dalej, gdzie hisa wykopali schludne rowy spełniające rolę sanitariatów. Stał tam jakiś czas, na obrzeżach obozu, wpatrując się w wizerunki, rozgwieżdżone niebo i śpiący tłum, dopóki nie przyszli inni i nie wróciło mu poczucie czasu.

Hisa odpowiedzieli. Swoją tutaj obecnością, siedzeniem tutaj pod kopułą niebieską, przemawianiem do nieba i swoich bogów… patrzcie na nas… Mamy nadzieję. Wiedział, że oszalał; i przestał obawiać się o siebie, nawet o Miliko. Wszyscy czekali na sen; i jeśli ludzie skierują swe karabiny na łagodne, śpiące istoty z Podspodzia, nie będzie już żadnej nadziei. Tak właśnie hisa rozbroili ich na samym początku… gołymi rękami.

Ruszył z powrotem do Miliko, do Skoczka i do Starych wierząc dziwnie, że są bezpieczni, wierząc w sprawy, które nie miały nic wspólnego z życiem i śmiercią, wierząc, że to miejsce jest tutaj od wieków i że czekało tu na długo przed przybyciem ludzi, zwrócone ufnie ku niebu.

Położył się obok Miliko i leżał tak patrząc na gwiazdy i rozmyślając nad ich dalszym losem.

A rano wylądował statek.

Nie wzbudziło to paniki pomiędzy dziesiątkami tysięcy hisa. Nie wybuchła też między ludźmi, którzy wśród nich siedzieli. Emilio wstał i trzymając za rękę Miliko patrzył, jak statek, a właściwie sonda lądownicza, siada daleko w dolinie, w miejscu, gdzie znalazła sobie wolny, nadający się na lądowisko teren.

— Powinienem tam pójść i porozmawiać z nimi — zwrócił się za pośrednictwem Skoczka do Starych.

— Nie rozmawiać — odparł poprzez Skoczka Najstarszy. Czekać. Śnić.

— Ciekawa jestem — zauważyła spokojnie Miliko — czy naprawdę chcą zająć całe Podspodzie w sytuacji, jaką mają tam na górze.

Podnosili się inni ludzie. Emilio z Miliko usiedli i wszyscy, rozsiani po całym zgromadzeniu, zaczęli też siadać z powrotem, żeby po prostu siedzieć i żeby czekać.

Po dłuższym czasie, z oddali dobiegło ich uszu nawoływanie przez głośnik.

— Tu ludzie — grzmiał po równinie metaliczny głos. — Jesteśmy z nosiciela Afryka. Niech ten, który tu dowodzi, wystąpi i przedstawi się.

— Nie rób tego — powstrzymała go z błaganiem w oczach Miliko, kiedy chciał już wstać. — Oni mogą strzelać.

— Mogą otworzyć ogień, kiedy nie wyjdę, żeby z nimi porozmawiać. Prosto w ten tłum. Mają nas.

— Czy jest tam Emilio Konstantin? Mam dla niego wiadomości.

— Znamy już te twoje wiadomości — mruknął i przytrzymał za rękę Miliko, która zaczęła się podnosić. — Miliko, chcę cię o coś poprosić.

— Nie.

— Zostań tu. Pójdę tam; im chodzi o ponowne uruchomienie bazy, tego właśnie chcą. Zamierzam zostawić tu tych, którym nie byłoby dobrze pod rządami Poreya, czyli większość z nas. Potrzebuję cię tutaj, żebyś nimi kierowała.

— To wymówka.

— I tak, i nie. Chcę żebyś się tym zajęła. Żebyś prowadziła walkę, jeśli do niej dojdzie. Żebyś została z hisa, ostrzegała ich i nie dopuszczała obcych do tego świata. Komuż mógłbym to powierzyć, jeśli nie tobie? Kogo hisa zrozumieją tak, jak rozumieją ciebie i mnie? Kogoś innego z naszego personelu? — Potrząsnął głową wpatrzony w jej ciemne octy. — Istnieje sposób prowadzenia walki. Sposób stosowany przez hisa. Wracam więc, skoro tego żądają. Czy myślisz, że chcę cię zostawić? Ale któż inny mógłby to zrobić? Zrób to dla mnie.

— Rozumiem cię — powiedziała chrapliwie.

Emilio wstał. Miliko też się podniosła, przytuliła do niego i pocałowała. Trwało to tak długo, że teraz trudniej mu było odejść niż jeszcze przed chwilą. Ale wreszcie go puściła. Wyjął z kieszeni pistolet i oddał go jej. Znowu usłyszał ryk głośnika. Wołano ich, powtarzano komunikat.

— Ludzie! — wrzasnął głośno do zebranych. — Przekażcie dalej. Potrzebuję ochotników.

Krzyk ścichł w oddali. Nadchodzili przeciskając się przez tłum z najdalszych szeregów zgromadzenia; byli z komend różnych baz, w tym z bazy głównej. Trochę to trwało. Żołnierze, którzy tymczasem podeszli z drugiej strony na odległość głosu, czekali, na pewno widzieli poruszenie, a czas i siła były po ich stronie.

Kazał członkom swojego personelu odwrócić się plecami w tym kierunku i stłoczyć w ciasną grupkę, podejrzewając, że tamci mogli wycelować w nich aparaturę podsłuchową. Otaczający ich okrągłoocy hisa patrzyli na ludzi z zainteresowaniem zadzierając w górę głowy.

— Potrzeba im siły roboczej — powiedział cicho. — Chcą, żebyśmy doprowadzili do stanu używalności sprzęt, który uszkodziliśmy. Tylko po to tu przylecieli. Po silne karki. Mają w zanadrzu listę dostaw, które trzeba zrealizować. Pewnie interesuje ich tylko baza główna, bo z innych nie mogą korzystać. Nie sądzę, abyśmy mogli namawiać Q do powrotu, do wprzęgnięcia się znowu w ten kierat, w jakim chodzili pod Poreyem, zanim nie odeszliśmy. To kwestia czasu, wytrzymałości, dysponowania wystarczającą liczbą ludzi, przy pomocy których można będzie powstrzymać jakiś ruch przeciwko Podspodziu… albo może po prostu kwestia życia lub śmierci. Rozumiecie mnie. Jeśli o mnie chodzi, to przypuszczam, że chcą zaopatrzyć swoje statki i zapewnić dostawy dla stacji; a kiedy będą to mieli, i nam się coś uszczknie. Czekamy, aż sytuacja na stacji unormuje się, a w międzyczasie gromadzimy, co się da. Potrzebni mi najsilniejsi ludzie z każdej bazy, najlepiej zbudowani, tacy, którzy potrafią pracować na najwyższych obrotach, znieść wszystko i trzymać nerwy na wodzy… praca w polu, trudno przewidzieć co jeszcze. Może przymusowe wcielenie do Floty. Nie wiemy. Oceniam, że potrzeba im po około sześćdziesięciu ludzi z każdej bazy i prawie wszystkiego, co mogą ze sobą zabrać.

— Pan idzie?

Skinął głową. Nie wykazując szczególnego entuzjazmu, kiwali kolejno głowami Jones i inni członkowie stałego personelu. — I ja pójdę — zaoEarowała się Ito; na ochotnika zgłosili się już oficerowie wszystkich baz.

Emilio potrząsnął głową.

— Nie teraz — powiedział. — Wszystkie kobiety zostają tutaj pod dowództwem Miliko. Wszystkie. Bez wyjątków. Rozejść się i przekazać to innym. Około sześćdziesięciu ochotników z każdej bazy. Pośpieszcie się. Nie będą tam czekać w nieskończoność.

Rozbiegli się do swoich.

— Konstantin — zagrzmiał znowu metaliczny głos. Spojrzał w stronę, z której dochodził, i dostrzegł opancerzone figurki daleko, po drugiej stronie siedzącego zgromadzenia. Zorientował się, że jednak ich obserwowali i widzieli go jak na dłoni. Nasza cierpliwość jest na wyczerpaniu.

Pocałował jeszcze raz Miliko słysząc, jak stojący w pobliżu Skoczek bez ustanku tłumaczy wszystko Starym. Ruszył przez obóz w kierunku żołnierzy. Inni też zaczęli iść, klucząc między siedzącymi hisa, żeby do niego dołączyć.

A byli wśród nich nie tylko członkowie personelu i stali robotnicy. Szli również ludzie z Q; było ich tyle samo, co stałych pracowników Podspodzia. Dotarł do zewnętrznego kręgu zgromadzenia i stwierdził, że Skoczek postępuje za nim krok w krok, prowadząc z sobą liczną grupę większych samców hisa.

— Wy nie musicie iść — zwrócił się do niego Emilio.

— Przyjaciel — powiedział Skoczek.

Ludzie z Q milczeli, ale nie zdradzali ochoty do zawrócenia.

— Dzięki — powiedział Emilio.

Znajdowali się teraz na obrzeżu zgromadzenia i dobrze widzieli żołnierzy. Tak, to byli żołnierze z Afryki; mógł nawet odczytać litery na ich naszywkach.

— Konstantin — krzyknął przez megafon oficer. — Kto dokonał sabotażu w bazie?

— To z mojego rozkazu — odkrzyknął. — Skąd mogłem wiedzieć, że nie wyląduje tu Unia? Wszystko można naprawić. Mamy części. Wnoszę z tego, że chcecie, abyśmy wrócili.

— Co tutaj się dzieje, Konstantin?

— To święte miejsce. Sanktuarium. Na mapach zaznaczono, że wstęp ludzi na te tereny jest zabroniony. Jest tu ze mną cała załoga wszystkich baz. Jesteśmy gotowi do powrotu i zajęcia się naprawą maszyn. Naszych chorych zostawimy z hisa. Na razie, dopóki tam na górze nie odwołają definitywnie pogotowia bojowego, otworzymy tylko bazę główną. Pozostałe bazy są eksperymentalne, zajmują się rolnictwem i nie produkują niczego, co by się wam przydało. Ta załoga wystarczy do obsługi bazy głównej.

— Znowu stawia pan warunki, Konstantin?

— Zabierze nas pan do bazy głównej i przygotuje listę dostaw; szybko i bez awantur dopilnujemy, aby dostał pan to, czego wam trzeba. W ten sposób zabezpieczymy wzajemnie swoje interesy. Będą nam pomagali robotnicy hisa. Dostanie pan wszystko, czego chce.

Po drugiej stronie zapanowało milczenie. Przez chwilę nikt się nawet nie poruszył.

— Niech pan zabierze te brakujące części maszyn, panie Konstantin.

Odwrócił się i skinął ręką. Jeden z członków jego personelu, Haynes, wycofał się zabierając ze sobą czterech ludzi.

— Jeśli czegoś będzie brakowało, proszę nie liczyć na pobłażliwość, panie Konstantin.

Nie drgnął. Personel słyszał. To wystarczyło. Stał twarzą do szczegółów — było ich dziesięciu z karabinami — a za plecami mieli sondę lądowniczą najeżoną wszelkiego rodzaju bronią częściowo wymierzoną w tę stronę; przy otwartym luku stało jeszcze paru żołnierzy. Milczenie przeciągało się. Może spodziewali się, że teraz zapyta o wiadomości, że zaszokują go informacją o morderstwie, o śmierci rodziny. Pragnął bardzo dowiedzieć się wszystkiego, ale nie zapytał. Nie poruszył się.

— Panie Konstantin, pański ojciec nie żyje; pański brat przypuszczalnie też; pańska matka czuje się dobrze i przebywa w odizolowanym rejonie stacji pod dobrą opieką. Kapitan Mazian przesyła swe wyrazy ubolewania.

Złość wystąpiła mu wypiekami na twarz, to rozdrapywanie ran doprowadzało go do wściekłości. Prosił o panowanie nad sobą tych, którzy z nim szli. Stał nieruchomy jak skała, czekając na powrót Haynesa i jego ludzi.

— Czy pan mnie zrozumiał, panie Konstantin?

— Moje uszanowanie — powiedział — dla kapitanów Maziana i Poreya.

Znowu zapadło milczenie. Czekali. W końcu wrócił Haynes ze swoją grupą, niosąc mnóstwo sprzętu.

— Skoczku — powiedział cicho, spoglądając na Dołowca, który stał wśród swoich współplemieńców. — Jeśli już postanowiliście wracać do bazy, to lepiej idźcie tam pieszo. Ludzie polecą statkiem, słyszysz? Na statku są ludzie-z-karabinami. Hisa mogą iść.

— Szybko iść — zgodził się z nim Skoczek. — Proszę tu podejść, panie Konstantin.

Ruszył spokojnie przed siebie na czele swojej grupy ochotników. Żołnierze ustawili się po jednej stronie trasy ich przemarszu z gotowymi do strzału karabinami. Z wielotysięcznego tłumu zgromadzonego wokół obelisku dobiegł cichy z początku pomruk, jak bryza. Hisa intonowali pieśń.

Śpiew rozbrzmiewał coraz głośniej, aż w końcu wstrząsał już powietrzem. Emilio zerknął przez ramię obawiając się reakcji żołnierzy. Stali nieporuszeni z karabinami w ręku. Mimo pancerzy i broni musieli poczuć się w tej chwili bardzo nieliczni.

Pieśń trwała nadal, przeradzała się w histerię, w żywioł, w którym się poruszali. W rytm tej pieśni, tak samo jak pod nocnym niebem, kołysały się tysiące ciał hisa.

On-Przychodzi-Znowu. On-Przychodzi-Znowu.

Słyszał to, gdy dochodzili do statku z otwartą na oścież ładownią i gdy otaczał ich jeszcze jeden oddział żołnierzy. To był dźwięk, który wstrząśnie nawet Nadwyżem, kiedy dojdą tam komunikaty… coś, czego słuchanie nie może cieszyć nowych właścicieli. Szedł poruszony potęgą tego brzmienia, myśląc o Miliko, o swej wymordowanej rodzinie… Co stracił, to stracił i kroczył teraz z gołymi rękami, tak jak hisa, żeby oddać się w ręce najeźdźców.



Księga V



1


PELL: DOK NIEBIESKI


NA POKŁADZIE NOSICIELA


ECS 1 EUROPA;


11/29/52

Signy rozparła się wygodnie w swoim fotelu przy stole rady na Europie, przymknęła na chwilę oczy i wyciągnęła nogi opierając je na siedzeniu fotela obok. Ta błoga chwila nie trwała długo. Pojawili się Tom Edger z Edo Poreyem i zajęli swoje miejsca przy stole. Otworzyła jedno oko, potem drugie, ale nadal obejmowała się rękoma w pasie. Edger usiadł za nią, Porey o jedno miejsce od jej stóp. Odburknęła niechętnie na słowa powitania, spuściła stopy na podłogę, oparła się łokciami o stół i zapatrzyła tępo w ścianę nie przejawiając ochoty do rozmowy. Wszedł Keu i usiadł w swoim fotelu. Zaraz za nim zjawił się Mika Kreshov, który zajął miejsce między nią a Poreyem. Sung z Pacyfiku był nadal na patrolu z pechowymi kapitanami rajderów ze wszystkich statków oddanymi pod jego komendę, które pełniły nieprzerwaną służbę dokując tylko na zmiany, żeby wymienić załogi. Nie opuszczą swych posterunków bez względu na to, jak długo potrwa oblężenie. Nie było żadnych wiadomości o statkach Unii, o których wiedzieli, że wciąż tam są. Na granicach układu pętał się jeden statek, kruszyna o nazwie Młot, kupiec co do którego byli pewni, że wcale nie jest kupcem, nadając propagandowe odezwy… a będąc holownikiem dalekiego zasięgu, mógł wejść w skok szybciej, niż zajęłoby im zbliżenie się do niego na odległość rażenia. Obserwator. Wiedzieli to. Prawdopodobnie był i drugi taki, statek o nazwie Oko łabędzia, kupiec tak samo jak Młot, który wcale nie zajmował się handlem, i jeszcze jeden o nie ustalonej nazwie, duch pojawiający się i znikający od jakiegoś czasu na ekranach skanera dalekiego zasięgu, który równie dobrze mógł być statkiem wojennym Unii a nawet grupą takich statków. Holowniki krótkodystansowe, które pozostały w układzie, pozwalały utrzymać w ruchu kopalnie i trzymały się z dala od Pell i z dala od tego, co działo się na obrzeżach systemu. Ich załogi stanowili zdesperowani kupcy zajmujący się swoimi sprawami i zdający się nie przyjmować do wiadomości całej tej ponurej awantury, nieobecności holowników dalekiego zasięgu, floty snującej się po peryferiach układu, statków obserwacyjnych śledzących każdy ich ruch i panującej sytuacji w ogóle.

Tak samo zachowywała się stacja próbująca przywrócić normalne warunki w niektórych swych sekcjach pomimo kręcących się wszędzie żołnierzy na służbie i żołnierzy na przepustce. Dowództwo Floty musiało wydawać przepustki. Żołnierzy ani załóg nie można było trzymać miesiącami stłoczonych w dokach, gdy kusiły znajdujące się w zasięgu ręki luksusy Pell, a powierzchnia mieszkania na nosicielach podczas przedłużającego się postoju w doku była iście spartańska i nadmiernie zagęszczona.

A to niosło ze sobą szczególne niebezpieczeństwa.

Wszedł Maziana jak zawsze nieskazitelny. Usiadł. Rozłożył przed sobą papiery, rozejrzał się dokoła. Na końcu i najdłużej zatrzymał wzrok na Signy.

— Kapitanie Mallory. Myślę, że najlepiej będzie, jeśli na początek wysłuchamy pani raportu.

Sięgnęła nieśpiesznie po leżące przed nią papiery i podniosła się z fotela; wolała mówić stojąc.

— Dnia 28/11/52 o godzinie 23:14 weszłam do numeru niebieskiego 0878 na stacji, numeru mieszkalnego w sekcji zamkniętej, reagując na donos, który wpłynął na moje biurko. Towarzyszyli mi dowódca moich żołnierzy, major Dison Janz, oraz dwudziestu uzbrojonych żołnierzy z mojego statku. W tym czteropokojowym mieszkaniu zastałam porucznika sił zbrojnych Benjamina Gofortha, sierżanta sił zbrojnych Bilę Mysos, oboje z Europy, oraz czternaście innych osób, wszyscy wojskowi. Znaleźliśmy przy nich narkotyki i napoje wyskokowe. Żołnierze i oficerowie znajdujący się w mieszkaniu słownie zaprotestowali przeciw naszemu wejściu i naszej interwencji, ale szeregowcy Mila Erton i Tomas Centia byli zamroczeni do tego stopnia, że nie potrafili rozpoznać w nas sił porządkowych. Nakazałam przeszukanie mieszkania, w trakcie którego znaleźliśmy jeszcze cztery osoby — mężczyznę lat dwadzieścia cztery, mężczyznę lat trzydzieści jeden, mężczyznę lat dwadzieścia dziewięć i kobietę lat dziewiętnaście, wszyscy cywile — roznegliżowani i w stanie wykazującym ślady oparzeń i innych obrażeń, zamknięte w jednym z pokoi. W drugim pokoju wykryliśmy skrzynki zawierające napoje wyskokowe i środki farmakologiczne pochodzące z apteki stacyjnej i opatrzone jej etykietami oraz pudełko zawierające trzynaście sztuk wyrobów jubilerskich i drugie pudełko, w którym znajdowało się pięćdziesiąt osiem kompletów cywilnych dokumentów tożsamości i kart kredytowych stanowiących własność obywateli Pell. Znaleźliśmy w nim też pisemną notatkę, którą dołączyłam do raportu, a zawierającą spis wartościowych przedmiotów i listę pięćdziesięciu dwóch członków załóg i sił zbrojnych Floty nieobecnych w kontrolowanym mieszkaniu, z wymienionymi przy nazwiskach przedmiotami wartościowymi. Skonfrontowałam porucznika Benjamina Gofortha z tymi znaleziskami i poprosiłam go o wyjaśnienie okoliczności. Oto co odpowiedział: „Jeśli chodzi ci o dolę, to po co to całe zamieszanie. Ile chcesz?” Ja: „Panie Goforth, jest pan aresztowany; pan i pańscy wspólnicy zostaniecie przekazani swoim kapitanom celem ukarania; przebieg tej akcji jest rejestrowany na taśmie, która zostanie wykorzystana w procesie.” Porucznik Goforth: „Ty pieprzona dziwko. Ty kurewska, pieprzona dziwko. Gadaj, ile chcesz”. W tym miejscu zaniechałam dalszej dyskusji z porucznikiem Goforthem i strzeliłam mu w brzuch. Taśma wykaże, że w tym samym momencie jego wspólnicy przestali się stawiać. Moi żołnierze aresztowali ich bez dalszych incydentów i odprowadzili na nosiciel Europa, gdzie osadzono ich w areszcie. Porucznik Goforth zmarł w mieszkaniu po złożeniu szczegółowych zeznań, których zapis załączam. Wydałam rozkaz przeniesienia pozycji znalezionych w kontrolowanym mieszkaniu na pokład Europy, co zostało wykonane. Po przeprowadzeniu dokładnej identyfikacji poleciłam uwolnić cywilów z Pell ostrzegając ich jednocześnie, że zostaną aresztowani, jeśli szczegóły tej sprawy przedostaną się do wiadomości publicznej. Mieszkanie zwróciłam kwaterunkowi stacji po całkowitym jego oczyszczeniu. Koniec raportu. Dalej następują załączniki.

Cień nie zniknął z twarzy Maziana.

— Czy zgodnie z waszymi obserwacjami porucznik Goforth był odurzony?

— Zgodnie z moimi obserwacjami był pijany.

Mazian skinął nieznacznie ręką dając jej znak, żeby usiadła. Zrobiła to opadając z gniewną miną na oparcie fotela.

— Zapomniała pani przytoczyć szczególne pobudki, jakimi się kierowała wykonując tę egzekucję. — powiedział Mazian. Wolałbym, aby dla jasności zostały tu wyraźnie przedstawione.

— Nie przyjęcie do wiadomości faktu aresztowania nie tylko przez majora sił zbrojnych, ale i kapitana Floty. Zachowywał się arogancko w obecności świadków. Moja odpowiedź również była publiczna.

Mazian pokiwał powoli głową, wciąż ponury.

— Ceniłem porucznika Gofortha; a poza tym jest we Flocie sprawą normalną, kapitanie Mallory, że patrzy się trochę przez palce na niepodporządkowywanie się żołnierzy surowej dyscyplinie obowiązującej załogi statków. Ta… egzekucja, kapitanie, stawia w niezręcznym położeniu innych kapitanów, uzależniając teraz stosowanie tej najwyższej kary od ich decyzji. Zmusza ich pani do okazania poparcia dla swojego nieprzejednania poprzez traktowanie z taką samą surowością swoich żołnierzy i załóg… albo do otwartego potępienia pani postępku poprzez ograniczanie się do udzielania żołnierzom nagan, jakimi są normalnie karane podobne wykroczenia i wyrabiania sobie tym samym opinii miękkich.

— Tu chodzi o odmowę wykonania rozkazu, sir.

— Tak to zostało odnotowane i takie oskarżenie zostanie wniesione. Ci żołnierze, którzy staną przed sądem wojennym pod zarzutem współudziału w buncie, zostaną ukarani najsurowszymi wyrokami; reszcie, która tylko asystowała, postawi się lżejsze zarzuty i uniewinni.

— Zarzuty te, to świadome i dokonane z premedytacją naruszenie bezpieczeństwa i przyczynienie się do sprowokowania ryzykownej sytuacji. Moje prace nad nowym systemem kart, sir, trwają, ale w większości rejonów stacji stare są wciąż ważne i ludzie zatrzymani w tym mieszkaniu byli bezpośrednio zamieszani w czarnorynkowy obrót dokumentami identyfikacyjnymi z uszczerbkiem dla moich zabiegów.

Rozległy się pomruki protestu zebranych kapitanów, a twarz Maziana stała się jeszcze bardziej ponura.

— Być może znalazła się pani w sytuacji wyjątkowej, w obliczu której pani reakcja była jedyną właściwą. Ale chciałem panią poinformować, kapitanie Mallory, że we Flocie istnieją interpretacje tego zajścia, wpływające na morale: chodzi mianowicie o fakt, że wśród aresztowanych i na tej niesławnej liście nie znalazła się ani jedna osoba z personelu Norwegii. Można stąd wnosić, że w grę może tu wchodzić donos podrzucony pani celowo przez jakąś rywalizującą grupę skupiającą pani żołnierzy.

— Nikt z personelu Norwegii nie był w to zamieszany.

— Działała pani poza granicami swoich kompetencji. Troska o bezpieczeństwo wewnętrzne należy do kapitana Keu. Dlaczego nie powiadomiono go o tym nalocie?

— Bo w aferę zamieszani było żołnierze z Indii. — Spojrzała prosto w chmurzącą się twarz Keu, potem na twarz innych kapitanów i wreszcie z powrotem na Maziana. — Nie wyglądało to z początku na jakąś większą operację.

— A jednak pani żołnierze wymknęli się z sieci.

— Nie byli w to zamieszani, sir.

Przez chwilę panowało posępne milczenie.

— Jest pani raczej bezstronna, prawda?

Pochyliła się, położyła ręce na stole i spojrzała Mazianowi prosto w oczy.

— Nie zezwalam moim żołnierzom na włóczenie się po noclegowniach stacji i ściśle przestrzegam zasady spowiadania ich z tego, co robili na przepustce. Zawsze wiem, gdzie przebywali i mogę panu zapewnić, że nikt z personelu Norwegii nie jest zamieszany w czarny rynek. Skoro żąda się ode mnie wyjaśnień, chciałabym podkreślić, że od początku sprzeciwiałam się propozycji złagodzenia zasad udzielania przepustek i wolałabym, aby jeszcze raz rozpatrzono tę kwestię. Zdyscyplinowani żołnierze są z jednej strony przepracowani, a z drugiej pozostawia się im za dużo swobody — dawać im w kość, aż prawie padają na nosy z wyczerpania, a potem puszczać ich samopas, żeby zalewali się do nieprzytomości — oto obecna polityka, której nie pozwalam stosować w odniesieniu do moich podwładnych. Wachty są u mnie zmieniane o rozsądnych godzinach, a swoboda poruszania się przez ten krótki czas, kiedy w ogóle wypuszcza się ich na doki, ograniczona jest do wąskiego wycinka doku, który znajduje się pod bezpośrednią obserwacją moich oficerów. Stąd moja pewność, że personel Norwegii nie ma nic wspólnego z tą aferą.

Mazian wpatrywał się w nią nieruchomym wzrokiem. Obserwowała jego rozszerzone nozdrza.

— Daleko się cofnęliśmy, Mallory. Zawsze nazywano panią tyranem o krwawych rękach. Tak panią ochrzczono. Chyba wie pani o tym przydomku?

— To całkiem możliwe.

— Rozstrzelała pani własnych żołnierzy na Eridu. Kazała pani jednemu oddziałowi otworzyć ogień do innego.

— Norwegia kieruje się swoimi normami.

Mazian wciągnął powietrze przez zaciśnięte zęby.

— Tak samo czynią inne statki, kapitanie. Pani polityka sprawdza się może na Norwegii, ale nasze oddzielne dowództwa narzucają odmienne wymagania. Wyznajemy zasadę pracy niezależnej; stosujemy ją od dawna. Teraz spoczywa na mnie odpowiedzialność za ponowne scalenie Floty i przygotowanie jej do wspólnego działania. Miałem już przykład tego cholernego dążenia do niezależności, które kazało Tybetowi i Biegunowi Północnemu sterczeć tam w osamotnieniu; zamiast dołączyć do nas, jak powinien im podpowiedzieć rozsądek. Zginęły dwa statki, Mallory. Teraz pani uraczyła mnie sytuacją, w której jeden statek trzyma się z dala od innych, a następnie podejmuje na własną rękę walkę z surowo zabronionym procederem, w który zamieszane są załogi wszystkich pozostałych statków Floty. Czy wie pani, że krążą pogłoski o istnieniu drugiej stronicy tej listy? Że została ona zniszczona? To podważa morale. Zgadza się pani ze mną?

— Dostrzegam problem; to godne ubolewania; zaprzeczam, jakoby istniała jakaś zniszczona stronica i odrzucam wszelkie insynuacje, jakoby moi żołnierze donieśli o tej sprawie powodowani zawiścią. Stawia ich to w świetle, którego nie mogę zaakceptować.

— Żołnierze Norwegii będą od tej pory przestrzegali tego samego regulaminu co reszta Floty.

Wyprostowała się w fotelu.

— Znajduję dowód na zgubne skutki obecnej polityki, a teraz każe mi się ją naśladować?

— Destrukcyjnym czynnikiem przy pracy w tym towarzystwie, Mallory, nie są drobne szwindle na czarnym rynku, których i tak nie da się ukrócić, które, prawdę mówiąc, kwitną zawsze, gdy żołnierze przebywają poza statkami, ale przekonanie jakiegoś pojedynczego oficera i pojedynczego statku, że wolno mu robić, co chce i rywalizować z innym statkiem. To najprostsza droga do siania niezgody. Nie możemy do tego dopuścić, Mallory, i nie będę tolerował takiego postępowania pod jakimkolwiek szyldem. Ta Flota ma jednego dowódcę… a może stawia się pani na czele partii opozycyjnej?

— Przyjmuję ten rozkaz — mruknęła.

— Duma Maziana, ta chorobliwa wrażliwa duma Maziana. Doszli do granicy, której nie wolno przekraczać, gdy jego oczy przybierają ten wyraz. Czuła ucisk w żołądku kipiąc nieprzepartą chęcią wyładowania się na czymś. Poprawiła się w fotelu.

— Problem morale nie istnieje — ciągnął Mazian już spokojniej i też poprawiając się w fotelu z jednym z tych swobodnych, teatralnych gestów, jakie stosował do rozprawiania się krótko z tematami, na które nie chciał dyskutować. — Nie jest w porządku obarczanie tym samej Norwegii. Proszę mi wybaczyć. Zdaję sobie sprawę, że ma pani sporo racji… ale wszyscy pracujemy w trudnych warunkach. Mamy na karku Unię. Wiemy o tym. Wie to Pell. Żołnierze też na pewno to wiedzą, ale nie znają tych wszystkich szczegółów, które są wiadome tylko nam i to zżera im nerwy. Korzystają z rozrywek, jak mogą. Widzą na stacji sytuację daleką od optymalnej: braki w zaopatrzeniu, kwitnący czarny rynek — a już szczególnie wrogość cywilów. Nie są na bieżąco z działaniami, jakie podejmujemy celem zaradzenia tym niekorzystnym zjawiskom. A nawet gdyby byli, to pozostaje jeszcze flota Unii czatująca tam, na zewnątrz, na sposobność do natarcia; wiadomo, że stacja jest obserwowana przez szpiegowską jednostkę Unii, czemu nie jesteśmy w stanie zaradzić. Nie możemy nawet przywrócić normalnego ruchu w dokach w tej stacji. Zaczynamy skakać sobie do gardeł… a czy Unia właśnie tego nie pragnie, czy nie przewiduje w swych planach, że trzymając nas tutaj w zamknięciu doprowadzi do powolnego rozkładu naszego morale? Nie chcą stawiać nam czoła w otwartej walce; to zbyt kosztowne, nawet jeśli nas stąd wyprą. Nie chcą też, żebyśmy się rozproszyli i podjęli znowu wojnę podjazdową… bo jest przecież Cyteen, prawda? Tam mieści się ich stolica, obiekt bezbronny, jeśli któreś z nas zdecyduje się staranować ją w samobójczym ataku. Dobrze wiedzą, co im grozi, jeśli pozwolą nam się stąd wymknąć. Tak więc czekają. Trzymają nas w niepewności. Spodziewają się, że zostaniemy tu w fałszywej nadziei, a oni zaoferują nam akurat tyle spokoju, żeby nie chciało nam się stąd ruszać. Grają; prawdopodobnie teraz, kiedy już wiedzą, gdzie jesteśmy, gromadzą siły. I mają rację, potrzeba nam odpoczynku i schronienia. Taka sytuacja jest najgorsza dla żołnierzy, ale co możemy na to poradzić? Mamy problem. I ja proponuję dać naszym błądzącym żołnierzom posmakować kłopotów, otworzyć im oczy i wyperswadować, że jeszcze będą potrzebni. Wyruszamy po artykuły zaopatrzeniowe, których brakuje w Pell. Holowniki krótkiego zasięgu tak skwapliwie schodzą nam z drogi… nie mogę uciekać ani daleko, ani szybko. A kopalnie mają inne zapasy magazynowe, które pozwalają im przetrwać. Zamierzamy wysłać na patrol drugi nosiciel.

— Po tym, co się stało z Biegunem Północnym… — mruknął Kreshov.

— Z zachowaniem odpowiedniej ostrożności. Trzymamy wszystkie nosiciele pozostające na stacji w stanie gotowości i nie oddalamy się zbytnio od naszej kryjówki. Istnieje trasa, która zaprowadzi nosiciel w pobliże kopalni bez zbytniego oddalania się od stacji. Kreshov, znając twoje podziwu godne poczucie ostrożności, tobie powierzamy to zadanie. Przywieź to, czego potrzebujemy i jeśli zajdzie konieczność, udziel kilku lekcji. Mała akcja zaczepna z naszej strony ucieszy żołnierzy i podniesie morale.

Signy przygryzła wargę, ssała ją przez chwilę i w końcu wychyliła się.

— Ja zgłaszam się na ochotnika. Niech Kreshov zostanie tutaj.

— Nie — sprzeciwił się Mazian i szybko uniósł rękę przywracając spokój. — Nie dlatego, żebym pani nie doceniał, daleki jestem od tego. Praca, jaką pani tu wykonuje, jest bardzo ważna i świetnie sobie pani z nią radzi. Na patrol wyrusza Atlantyk. Formuje konwój z kilku holowników krótkodystansowych i przywraca ruch między stacją a kopalniami. Jeden możesz rozwalić, Mika, jeśli będziesz musiał. Rozumiesz. Zamiast zapłaty wydawaj im pokwitowania stacji.

Wszyscy wybuchnęli śmiechem. Signy pozostała ponura.

— Kapitanie Mallory — zwrócił się do niej Mazian — sprawia pani wrażenie niezadowolonej.

— Strzelanina przygnębia mnie — odparła cynicznie. — Piractwo też.

— Znowu pani zaczyna?

— Przed podjęciem jakichkolwiek zakrojonych na szeroką skalę operacji tego rodzaju chciałabym ujrzeć jakiś wysiłek w kierunku zwerbowania holowników krótkiego zasięgu, a nie ich niszczenia. Stawały razem z nami przeciwko Unii.

— Nie były w stanie stąd zwiać. To wielka różnica, Mallory. — Należałoby sobie przypomnieć… które z nich były tam, na zewnątrz, z nami. Każdy z tych statków trzeba traktować inaczej.

Mazian nie był w nastroju do wysłuchiwania jej wywodów, nie miał na to dzisiaj ochoty. Policzki miał zarumienione, a oczy ciemne.

— Niech mi pani pozwoli wydać rozkazy, stara przyjaciółko. Bierzemy to pod uwagę. Każdy kupiec tej kategorii będzie traktowany ze specjalnymi względami, kiedy przycumuje do stacji; i zakładamy, że żaden z kupców zaliczających się do tej kategorii nie znajdzie się wśród tych, którzy odmówią zastosowania się do rozkazów i nie przyłączą się do nas dobrowolnie.

Skinęła głową, starannie wymazując z twarzy urazę. Okazywanie Mazianowi dumy było niebezpieczne. Jego próżność była olbrzymia. Przeważała czasem nad jego lepszymi cechami. Postąpi rozsądnie. Zawsze tak robił. Ale czasami złość pozostawała — na długo.

— Chciałbym zwrócić uwagę — wtrącił się basowy głos Poreya — że wbrew przewidywaniom kapitan Mallory co do pomocy lokalnej, mamy problematyczny przypadek w operacji na Podspodziu. Co prawda wystarczy, aby Emilio Konstantin pstryknął tam na dole palcami, a robotnicy wykonują bez szemrania każde jego polecenie, dzięki czemu dostawy potrzebnych nam artykułów mamy zapewnione i jesteśmy zadowoleni, ale on czeka. On po prostu się czai; i wie, że teraz jest nam potrzebny. Jeśli zarekwirujemy te holowniki krótkodystansowe obsługujące stację, będziemy mieli potencjalnie do czynienia z kolejnymi indywiduami typu Konstantina, tylko że oni będą tu na górze, z nami, będą cumowali tuż obok naszych statków.

— Istnieje małe prawdopodobieństwo, żeby zdecydowali się działać na szkodę stacji — odezwał się Keu.

— A jeśli któryś z nich jest Uniowcem? Wiemy w tej chwili prawie na pewno, że przeniknęli w szeregi kupców.

— Nad tym warto się zastanowić — przyznał Mazian. Myślałem już nad tym… i to właśnie jeden z powodów, kapitanie Mallory, dla których jestem niechętny podejmowaniu zdecydowanych kroków mających na celu werbowanie tych holowników. Tkwią w tym potencjalne problemy. Ale potrzebujemy zaopatrzenia, a niektórych pozycji nie można zdobyć gdzie indziej. Znajdujemy się w sytuacji przymusowej.

— A więc dajmy przykład — powiedział Kreshov. — Zastrzelmy tego sukinsyna. Jest bombą z opóźnionym zapłonem.

— W tej chwili — powiedział powoli Porey — Konstantin i jego ludzie pracują po osiemnaście godzin na dobę… to wydajna, szybka, fachowa i dobrze zorganizowana praca. Nie uzyskalibyśmy tyle innymi metodami. Rozprawimy się z nim, kiedy przestanie nam być potrzebny.

— Czy on wie o tym?

Porey wzruszył ramionami.

— Zdradzę wam coś, co pozwala nam trzymać pana Emilia Konstantina w garści. Natrafiliśmy na miejsce, w którym przebywa cała gromada Dołowców razem z pozostałymi ludźmi z Podspodzia. Trzymają się w kupie. Stanowią jeden cel. I on zdaje sobie z tego sprawę.

Mazian skinął głową.

— Konstantin to najmniejszy problem. Mamy gorsze zmartwienia. I to jest druga sprawa, nad którą musimy się tu zastanowić. Zamiast organizowania kolejnego nalotu na naszych własnych żołnierzy skoncentrowałbym się raczej na określaniu miejsca pobytu wywrotowców znajdujących się na stacji i dezerterów spośród jej personelu.

Twarz Signy spłonęła rumieńcem, ale jej głos był nadal spokojny.

— Nowy system wprowadzany jest w życie najszybciej, jak to możliwe. Pomaga nam pan Lukas. Do dzisiejszego ranka zidentyfikowaliśmy i wydaliśmy karty 14 947 osobom. Chodzi tu o całkowicie nowy system kart i nowe kody indywidualne z blokadami sterowanymi głosem na niektórych urządzeniach. Nie jestem z niego całkiem zadowolona, ale aparaty Pell nie są przystosowane do pracy w tym trybie. Gdyby były, nie doszłoby do tych problemów z zapewnieniem bezpieczeństwa.

— A istnieje możliwość, że nową kartę otrzymał też ten Jessad?

— Nie. Taka możliwość praktycznie nie istnieje. Większość, a może i wszyscy nasi zbiegowie przenoszą się do rejonów, w których działają jeszcze skradzione przez nich karty… na razie. Znajdziemy ich. Mamy portret pamięciowy Jessada i aktualne fotografie innych. Szacuję, że ostateczną akcję rozpoczniemy za jakiś tydzień albo dwa.

— Ale wszystkie rejony związane z utrzymaniem stacji w ruchu są bezpieczne?

— Środki zabezpieczenia centrali Pell są warte śmiechu. Poleciłam przeprowadzenie tam pewnych prac budowlanych.

Mazian skinął głową.

— Przystąpimy do nich, kiedy robotnicy zakończą usuwanie szkód. A bezpieczeństwo personelu?

— Wyjątkiem zasługującym na odnotowanie jest obecność Dołowców w odciętym rejonie niebieskiego jeden cztery. Przebywa tam wdowa po Konstantinie, siostra Lukasa. Jest inwalidką przykutą do łóżka, a Dołowcy są chętni do współdziałania we wszystkim, co zapewnia jej wygodę.

— To luka w systemie — powiedział Mazian.

— Mam z nią łączność za pośrednictwem komunikatora. Współpracuje ze mną całkowicie, jeśli chodzi o przemieszczanie Dołowców do wyznaczonych rejonów. W tej chwili jest w pewnym stopniu przydatna, tak samo jak jej brat.

— Na razie przydają się nam oboje — powiedział Mazian. W równym stopniu.

Przystąpiono do omawiania szczegółów, danych statystycznych, nudnych spraw, które można było dać do przetrawienia komputerowi. Signy znosiła wszystko z ponurą miną notując, skrupulatnie, darzucając własne uwagi i walcząc z bólem głowy i ciśnieniem krwi, które rozdymało jej żyły w dłoniach.

Żywność, woda, części maszyn… każdy statek zabierał pełny ładunek, żeby być gotowym do ponownej ucieczki, jeśli już do tego dojdzie. Po naprawieniu poważniejszych uszkodzeń przejdzie się do usuwania drobniejszych usterek odkładanych od dawna na lepsze czasy. Remont generalny przy zachowaniu możliwie dużej mobilności Floty.

Najwięcej trudności nastręczało zaopatrzenie. Z tygodnia na tydzień malała nadzieja, że odważniejsze holowniki dalekiego zasięgu zaryzykują i powrócą. Dysponowali siedmiona nosicielami do obrony stacji i planety, ale zaopatrywały ich tylko holowniki krótkodystansowe, a jedynym źródłem niektórych części zamiennych były zapasy, które te holowniki zgromadziły na swych pokładach do własnego użytku.

Byli stłoczeni, oblężeni, pozbawieni pomocy kupców, holowników dalekiego zasięgu, które mogły swobodnie przylatywać i wydostawać się ze stacji w ogniu najcięższych walk. Nie mogli teraz snuć planów dotarcia do stacji przy Gwiazdach Tylnych… z których niewiele pozostało, które zalatywały naftaliną, były ogołocone z wyposażenia i niektóre, od dawna nie doglądane, prawdopodobnie utraciły stabilność. Statki wojenne nie mogły same wykonać skoku połączonego z holowaniem za sobą większych elementów konstrukcyjnych. Bez kupców z holowników dalekiego zasięgu, z działających stacji, nie licząc samego Sol, pozostała im tylko Pell.

Gdy tak siedziała, pojawiły się niewesołe myśli, nawiedzające ją regularnie do czasu, gdy sytuacja na Pell zaczęła przybierać niekorzystny obrót. Spoglądała od czasu do czasu to na Maziana, to na szczupłą zaaferowaną twarz Toma Edgera. Australia Edgera chodziła w parze z Europą częściej niż którykolwiek z innych statków… stary, stary zespół. Edger był drugi pod względem starszeństwa… ona trzecia; ale między drugą i trzecią osobistością we Flocie istniała ogromna przepaść. Edger nigdy nie zabierał głosu w radzie. Nigdy nie miał nic do powiedzenia. Edger rozmąwiał z Mazianem prywatnie udzielając mu rad, był szarą eminencją; dawno to podejrzewała. Jeśli w tym pomieszczeniu znajdował się człowiek, który naprawdę znał myśli Maziana, był nim z pewnością Edger.

Jedyna stacja nie licząc Sol.

A więc było ich troje, którzy to wiedzieli, uświadamiała sobie ponuro i nie puszczała o tym pary z ust. Przebyli długą drogę… od Floty Kompanii do bieżącej sytuacji. To będzie ogromne zaskoczenie dla tych sukinsynów Kompanii z Ziemi i Stacji Sol, kiedy wojna zawita do ich drzwi… kiedy Ziemia zostanie zajęta, jak teraz Pell. A siedem nosicieli stając przeciwko światu, który zrezygnował z lotów gwiezdnych, który tak jak Pell miał pod swoimi rozkazami tylko holowniki krótkiego zasięgu i kilka frachtowców wewnątrzukładowych, może tego dokonać… i tylko patrzeć Unii, która będzie nam deptać po piętach. Ziemia była domem ze szkła. Nie mogła walczyć… ani zwyciężać.

Ta świadomość nie spędzała jej snu z powiek. Nie zamierzała się nią zadręczać. Była coraz bardziej przekonana, że cała operacja na Pell jest tylko kamuflażem, że Mazian robi dokładnie to, co cały czas mu doradzała, nie dając chwili wytchnienia żołnierzom, nie dając chwili wytchnienia swoim załogom i kapitanom, kiedy prawdziwym celem ich pobytu tutaj była operacja na Podspodziu i to, co proponował w sprawie holowników krótkiego zasięgu i kopalń — gromadzenie zapasów, naprawy, przegląd personelu stacji, celem przeprowadzenia identyfikacji i ujęcia ewentualnych sabotażystów, którzy mogli ułatwić Unii przejęcie stacji tanim kosztem. To zaś była jej robota.

Tylko że brakowało tu kupców, których można zmusić do służby w transporcie, a żaden z nosicieli nie zamierzał przyjmować na siebie roli statku do przewozu uchodźców. Nie mógł. Nie miał na to miejsca. Nic dziwnego, że Mazian milczał, nie chciał rozmawiać o ewentualnych planach, które, pod rozmaitymi pretekstami, wprowadzano już po cichu w życie. Pomału wyłaniał się scenariusz: wylatuje w powietrze komputer stacji, bo znają wszystkie nowe kody komputerowe; baza na Podspodziu pogrąża się w chaosie skutkiem wyeliminowania pewnego człowieka, który nią kieruje, i przeprowadzana jest egzekucja wszystkich zgromadzonych tam mas ludzi i Dołowców po to, aby Dołowcy nigdy już nie podjęli pracy dla ludzi; sama stacja wprowadzana jest na opadającą ku planecie orbitę; a oni wycofują się pośpiesznie do punktu wejścia w skok pod osłoną holowników krótkodystansowych, które mogą służyć tylko jako punkty nawigacyjne. Skok do Gwiazd Tylnych, a zaraz potem do samej Sol…

Podczas gdy Unia musi podjąć decyzję, czy ratować dla siebie stację pełną ludzi i bazę, i walczyć z chaosem na Podspodziu, który może zagłodzić stację, jeśli nawet da się ją ocalić… czy dać umrzeć Pell i nie wiążąc sobie rąk przejść do natarcia na znajdującą się w ogromnej odległości Ziemię, bez żadnej bazy za sobą bliższej niż Viking…

Sukinsyn, przeklęła w duchu Maziana spoglądając na niego spod oka. To było typowe dla niego — opracowywał ruchy wyprzedzając opozycję i miewał nieprawdopodobne pomysły. Był najlepszy. Zawsze. Uśmiechnęła się do niego, kiedy wydawał im suche, precyzyjne rozkazy dotyczące katalogowania i z satysfakcją zauważyła, jak wielki Mazian traci na chwilę wątek myśli. Odzyskał go zaraz i ciągnął dalej, spoglądając na nią od czasu do czasu z zakłopotaniem, a potem z coraz większym ciepłem.

A więc teraz na pewno było ich troje, którzy w i e d z i e 1 i .

— Będę z wami szczera — powiedziała do klęczących i stojących mężczyzn i kobiet, którzy zgromadzili się w pomieszczeniu przebieralni na dolnym pokładzie, jedynym na Norwegii miejscu mogącym pomieścić większość żołnierzy stłoczonych ramię przy ramienic i zapewniającym wszystkim dobry widok. — Nie są z nas zadowoleni. Sam Mazian krzywi się na metody, jakimi dowodzę statkiem. Nikogo z was nie ma na tej liście. Nikt z nas nie jest zamieszany w czarny rynek. Inne załogi są z tego powodu wściekłe na mnie i na was i krążą plotki o manipulacjach z listą, o celowo spreparowanym donosie mającym związek z rzekomą rywalizacją między Norwegią a innymi statkami o wpływy na czarnym rynku… Cisza! Otrzymałam więc odgórne rozkazy. Dostajecie przepustki na tych samych zasadach, co inni żołnierze; pełnicie też służbę zgodnie z obowiązującym ich harmonogramem. Nie zamierzam tego komentować, podziękuję wam tylko za wspaniałą pracę i powiem jeszcze dwie rzeczy; czuję się zaszczycona w imieniu całego naszego statku, że w to bagno w sekcji niebieskiej nie było zamieszane żadne nazwisko z Norwegii; po drugie… proszę was o unikanie sporów z innymi jednostkami bez względu na to, jakie plotki będą krążyć i jak będziecie prowokowani. Na pewno spotkacie się z nieprzyjaznymi odruchami, za co biorę na siebie osobistą odpowiedzialność. Na pewno… no nic, nie mówmy o tym. Są pytania?

Zapanowała grobowa cisza. Nikt się nie poruszył.

— Spodziewam się, że przekażecie wszystko schodzącej wachcie, zanim zdążę to zrobić osobiście. Przepraszam, przepraszam od siebie za to, co jest najwyraźniej interpretowane przez innych jako podłość ludzi pozostających pod moimi rozkazami. Rozejść się.

Nadal nikt nie drgnął. Zrobiła w tył zwrot i ruszyła w kierunku windy, aby wjechać nią na poziom główny, do swojej kabiny.

— W próżnię z nimi — mruknął dosłyszalnie jakiś głos za jej plecami. Stanęła jak wryta zwrócona tyłem do zebranych.

— Norwegia! — krzyknął ktoś.

— Signy! — wrzasnął inny.

W jednej chwili okrzyk rozniósł się echem po całym statku. Ruszyła znowu w kierunku otwartej windy wciągając w płuca pełen satysfakcji oddech i starając się jednocześnie nie okazać swego zadowolenia ruchami. Tak, w próżnię z nim. A Mazian wyobrażał sobie, że może położyć swoją łapę na Norwegii. Uczyniła pierwszy krok. Stawiała pierwsze kroki wraz z tymi żołnierzami; Di Janz też będzie musiał z nimi pogadać. To, co zagrażało morale Norwegii, zagrażało również życiu jej załogi, zagrażało odruchom, które wypracowali w sobie przez lata.

I jej dumie. Również. Wchodząc do kabiny i naciskając przycisk wciąż czuła, że twarz jej płonie. Okrzyki rozlegające się w korytarzach były balsamem dla jej dumy tak samo wielkiej, przyznawała w duchu, jak duma Maziana. Tak, zastosuje się do rozkazów. Ale efekt, jaki wywarły na żołnierzach i załodze jej słowa, był wykalkulowany i nikt nie będzie jej pouczał, jak ma dowodzić Norwegią. Nawet Mazian.



2


PELL: SEKTOR ZIELONY DZIEWIĘĆ; 6/1/53

Dołowiec był znowu przy nim — mały brązowy cień, całkiem zwyczajny wśród przechodniów na dziewiątym. Josh zatrzymał się w zdemolowanym podczas rozruchów korytarzu i oparł stopę na występie udając, że chce sobie poprawić coś przy bucie. Dołowiec dotknął jego ramienia, schylił się marszcząc nos i zajrzał mu w twarz.

— Człowiek-Konstantin w porządku?

— W porządku — odparł Josh. To był ten, którego nazywali Niebieskozębym i który deptał im prawie codziennie po piętach, podejmując się przenoszenia informacji pomiędzy Damonem i jego matką. — Mamy teraz dobre miejsce na kryjówkę. Nie ma już kłopotu. Damon jest bezpieczny i nikt go już nie niepokoi.

Futrzasta silna dłoń namacała jego rękę i wcisnęła mu w nią coś.

— Ty dać człowiek-Konstantin? Ona dawać, mówić: potrzeba.

Dołowiec, wmieszawszy się w tłum, zniknął tak samo szybko, jak się był pojawił. Josh wyprostował się walcząc z pokusą, żeby rozejrzeć się wokół siebie albo spojrzeć na metaliczny przedmiot, dopóki nie odszedł kawałek korytarzem od miejsca spotkania. Okazało się, że to broszka z metalu, który mógł być prawdziwym złotem. Schował ją do kieszeni jak skarb, bo takim dla nich była; mogli ją sprzedać, zastępowała kartę, mogli nią przekupić kogoś, kogo nie dało się przekupić niczym innym… na przykład właściciela ich obecnej kwatery. Złoto miało różne zastosowania, służyło nie tylko do wyrobu biżuterii; rzadkie metale były warte tyle, co życie — ich cena stale rosła. I zbliżał się dzień, kiedy trzeba będzie coraz silniejszej perswazji, aby zapewnić Damonowi kryjówkę. Matka Damona to jednak kobieta wielkiej mądrości. Jej uszami i oczami był każdy Dołowiec, który przemykał się niepostrzeżenie korytarzami; wiedziała o ich rozpaczliwym położeniu — wciąż oferowała schronienie, z którego Damon nie chciał skorzystać, bo ponad wszystko nie chciał narażać na przeszukiwanie systemu zajmowanego przez Dołowców.

Sieć zaciskała się wokół nich. Liczba korytarzy, z których mogli jeszcze korzystać, bez przerwy malała. Instalowano nowy system, wprowadzono nowe karty, a sekcje, które oczyścili żołnierze, pozostawały puste. Ludzi przebywających w sekcjach otaczali żołnierze i spędzali w jedno miejsce, sprawdzano, czy nie figurują na liście poszukiwanych i wydawano im nowe dokumenty tożsamości… większości. Niektórzy znikali i kropka. Nowy system kart coraz bardziej uderzał w rynek, tłumił go. Wartość kart i dokumentów spadała gwałtownie, bo będą ważne tylko do czasu zakończenia reorganizacji i ludzie już zaczynali wybrzydzać na stare. Co chwila gdzieś w komputerze rozlegał się cichy alarm; na miejsce przybywali zaraz żołnierze i rozpoczynali procedurę tropienia kogoś, kogo poszukiwali… jak gdyby większość osób w rejonach nie zabezpieczonych używała swoich własnych kart. Ale po alarmie żołnierze zadawali pytania i sprawdzali dokumenty — urządzali obławy, utrzymywali ludzi w poczuciu zagrożenia i wzajemnej podejrzliwości, a to służyło celom Maziana.

Im zaś dawały utrzymanie. On i Damon żyli ze sprawdzania kart. To była ich specjalność w systemie czarnego rynku. Sprzedawca chciał sprawdzić wartość skradzionej karty, nowy nabywca chciał się upewnić, czy karta nie pobudzi alarmu w komputerze, ktoś chciał poznać numer kodowy banku, żeby dostać się do aktywów… bary i noclegownie w dokach wcale nie porównywały twarzy z fotografią w dokumentach. A Damon mógł to robić, bo znał numery dostępu. Josh też się ich nauczył, dzięki czemu mogli pracować wspólnie i żaden z nich nie musiał ryzykować w korytarzach ze zbytnią regularnością. Doszli w tym procederze do wielkiej wprawy… korzystali z tuneli Dołowców i przedostawali się nawet przez strzeżone granice sekcji — Niebieskozęby pokazał im jak — tak że z żadnego pojedynczego terminala komputera nie nadchodziła do jednostki centralnej cała seria wywołań. Nigdy nie wyzwolili alarmu, chociaż niektóre karty były trefne. Byli dobrzy; interes szedł nieźle — na przekór zabiegom Maziana — co dawało im wikt, mieszkanie i kryjówkę wraz z zapewnieniem wszelkich środków ochrony, jakie rynek mógł zaoferować swoim cennym operatorom. Miał w tej chwili przy sobie całą kieszeń kart i znał wartość każdej z nich według poziomu swobody poruszania się i ilości kredytów na koncie. W większości wypadków na tym ostatnim nie było nic. Rodziny zaginionych osób bardzo szybko zaczynały myśleć ekonomicznie i komputer stacji odbierał polecenie rodziny nakazujące mu zamrożenie konta przed dostępem poprzez określony numer… taka krążyła plotka i tak prawdopodobnie było. Większość kart stanowiła teraz tylko kłopot. Miał w tej partii kilka nadających się do użytku i kolekcję numerów kodowych. Karty należące do osób samotnych lub posiadających osobne konta były wciąż dobre.

Ale zapowiadały się bardzo radykalne zmiany. Może mu się wydawało, ale w korytarzach na wszystkich poziomach zielonego panował dzisiaj większy ruch. Ale może mu się tylko wydawało. Wszyscy ci, którzy z różnych powodów bali się podać identyfikacji i wymianie kart, tłoczyli się na coraz to mniejszej i mniejszej przestrzeni… zielony i biały pozostawały sektorami otwartymi, ale osobiście źle się czuł w białym i wolał nie przebywać w nim dłużej, niż to było konieczne… sam nie słyszał żadnych pogłosek na ten temat, ale w powietrzu wisiało coś, co kazało się spodziewać rychłego zamknięcia kolejnego rejonu… a najprawdopodobniej będzie to biały.

W zielonym znajdowały się duże sale i było tam najmniej kłopotliwych wąskich gardeł, gdzie ludzie zdecydowali stawiać opór mogli walczyć wycofując się z pomieszczenia do pomieszczenia i z korytarza w korytarz — jeśli dojdzie do walk. Osobiście wyobrażał sobie inny koniec dla nich wszystkich, domyślał się, że kiedy wszystkie problemy, jakie Mazian miał na Pell, zostaną elegancko spędzone do jednej, ostatniej sekcji, po prostu wysadzą ją w powietrze, otworzą szeroko drzwi i wymiotą wszystko w próżnię, a oni umrą bez odwołania i bez jakichkolwiek szans.

Kilkoro wariatów zdobyło skafandry próżniowe, najbardziej poszukiwany towar na czarnym rynku, i koczowało w ich pobliżu z bronią i dzikimi oczyma mając nadzieję przetrwać wbrew wszelkiej logice. Większość spodziewała się po prostu śmierci. W całym zielonym panowała atmosfera rozpaczy, a ci, którzy postanowili oddać się dobrowolnie w ręce władz, przechodzili do białego. W zielonym i białym robiło się coraz niesamowiciej — ściany pomazane były dziwacznymi hasłami, zarówno obscenicznymi, jak i natury religijnej czy po prostu pełnymi patosu. „Żyliśmy tutaj”, głosiło jedno. Tylko tyle.

W korytarzu pozostało kilka lamp; większość rozbito i teraz panował tu półmrok. Stacja nie przygaszała już światła w cyklach dzień główny/dzień przestępny; stawałoby się niebezpiecznie ciemno. W niektórych bocznych korytarzach nie ocalała ani jedna lampa i nikt nie wchodził do tych legowisk, chyba że był stamtąd — albo wciągnięto go tam wrzeszczącego. Kilka gangów walczyło tu ze sobą o władzę. Słabsi lgnęli do nich, płacili wszystkim, co mieli, żeby tylko ich nie krzywdzono i być może za sposobność do krzywdzenia innych. Niektóre z gangów zawiązały się jeszcze w Q. Inne uformowały się już tutaj z mieszkańców Pell dla samoobrony, a potem podjęły inną, mniej szlachetną działalność. Bał się jednych i drugich, a najbardziej przerażało go ich bezinteresowne okrucieństwo. Zapuścił sobie brodę, zapuścił włosy, chodził brudny, powłócząc nogami, ucharakteryzował nieco twarz kosmetykami… ów towar też stał wysoko na rynku. Jeśli można się było pośmiać w tym posępnym miejscu, to z tego, że większość przebywających tu ludzi czyniła dokładnie to samo, że sekcja pełna była mężczyzn i kobiet, którzy desperacko bronili się przed rozpoznaniem i którzy człapiąc korytarzami nieustannie odwracali głowy unikając wzajemnie spojrzeń… niektórzy zataczali się i próbowali przybierać groźny wygląd, o ile w pobliżu nie było żołnierzy… inni, i tych było więcej, przebiegali jak duchy ze spuszczonym wzrokiem, truchtając z nadzieją, że nikt ich nie rozpozna i nie krzyknie za nimi.

Być może zmienił się z wyglądu tak, że nikt go nie poznawał. Nikt jeszcze nie pokazał publicznie palcem ani na niego, ani na Damom. A może na Pell pozostały jeszcze jakieś resztki lojalności — albo chroniło ich zaangażowanie w czarny rynek, albo ci, którzy ich znali, byli po prostu sami zbyt przerażeni, żeby coś wszczynać. Niektóre z gangów miały powiązania z rynkiem.

Od czasu do czasu korytarze nawiedzane były przez żołnierzy, wchodzili też do dziewiątego dwa, pojawiali się tak samo często, jak krzątający się wokół swoich zajęć Dołowcy. Dok zielony był wciąż otwarty aż do końca doku białego; pierwsze dwa stanowiska cumownicze zielonego zajmowała Afryka i czasami Atlantyk albo Europa, natomiast pozostałe statki cumowały w doku niebieskim, a żołnierze przechodzili swobodnie z doku na dok przejściami dla personelu przy grodziach sekcji znajdujących się w tym końcu zielonego. Żołnierze, zarówno na przepustkach, jak i na służbie, wchodzili też do zielonego i białego mieszając się ze spędzonymi tu ludźmi… a ci ostatni wiedzieli, że aby się stąd wydostać, trzeba tylko podejść do tych żołnierzy albo do drzwi prowadzących do rejonu już oczyszczonego, i oddać się w ich ręce. Niektórzy, sugerując się tą bliską i prawie przyjacielską zażyłością, nie wierzyli, że Mazianowcy rozhermetyzują tę sekcję. Żołnierze wychodzący na przepustkę zrzucali z siebie pancerze, przechadzali się wśród nich roześmiani i ludzcy, okupowali bary… wynajęli dla siebie kilka mieszkań, tak, to była prawda… ale chodzili do innych barów, a na rynku uśmiechali się czasem współczująco.

W ten sposób łatwiej im radzić sobie z ofiarami, dopóki to nie nastąpi, domyślał się Josh. Wciąż jeszcze mogli wybierać, prowadzić grę z wojskiem, robić uniki i walczyć… ale wystarczyło tylko nacisnąć — gdzieś tam, w centrali — guzik, bez kontaktu osobistego, nie patrząc w twarze umierających. Operacja klinicznie czysta i daleka.

Snuli z Damonem dzikie i nierealne plany. Krążyły pogłoski, że brat Damona żyje. Rozmawiali o wymknięciu się ze stacji na którymś z promów, opanowaniu go, wylądowaniu na Podspodziu i ucieczce w busz. Szanse na porwanie promu spod nosa uzbrojonych żołnierzy były równe szansom dotarcia na Podspodzie piechotą, ale snucie planów zaprzątało im myśli i dawało cień nadziei.

Mieli też bardziej realistyczne pomysły… mogli przemknąć się przez grodzie do oczyszczonych sekcji i spróbować szczęścia z wyposażonymi w alarmy drzwiami, zastępami sił bezpieczeństwa, posterunkami kontrolnymi na każdym rogu i korzystaniem na każdym kroku z karty… tak się tam żyło. Robota Mallory. Sprawdzili już to. „Za dużo ludzi-z-karabinami”, ostrzegał Niebieskozęby. „Zimne ich oczy”.

Tak, rzeczywiście zimne.

A w międzyczasie działali na rynku i tam zetknęli się z Ngo.

Dotarł do baru zielonym dziewięć, nie tunelami prowadzącymi na korytarz, na który wychodziły tylne drzwi meliny Ngo, bo tunele te rezerwowano na szczególne sytuacje i Ngo nie pogłaskałby po głowie nikogo, kto skorzystałby z tego tylnego przejścia bez wyrażonego powodu… nie chcieli, aby w sali głównej pojawił się nagle ktoś, kto nie wszedł frontowymi drzwiami i żeby komputer wszczął alarm. Spelunka Ngo była miejscem, w którym kwitł rynek i jako taka starała się wyglądać czyściej niż większość podobnych przybytków — był to jeden z blisko dwudziestu barów i lokali rozrywkowych rozsianych po doku zielonym, które prosperowały w okresie dużego ruchu kupców… ciąg noclegowni, wideoteatrów, klubów, restauracji i jedna, nie pasująca do całości kaplica dopełniająca obrazu. Większość barów była otwarta; teatry, kaplica i niektóre noclegownie spłonęły, ale bary funkcjonowały, większość tak jak ten prowadzony przez Ngo, również jako restauracje, lecz przede wszystkim jako kanały, poprzez które napływali tu wciąż ludzie ze stacji, a czarnorynkowa żywność uzupełniała to, co stacja była łaskawa dostarczać.

Zbliżając się do frontowych, otwartych zawsze na oścież drzwi baru Ngo, zerknął z namysłem w lewo, potem w prawo i zwolnił nieco, by sprawdzić wrażenie człowieka, który rozgląda się szukając baru, jaki będzie mu najbardziej odpowiadał.

Nagle jego wzrok przyciągnęła czyjaś twarz i serce przestało mu bić. Udając, że patrzy na bar Mascariego znajdujący się po drugiej stronie korytarza, przy wylocie dziewiątego na doki, przyjrzał się dokładniej wysokiemu mężczyźnie, który tam stał. Tamten drgnął nagle i wpadł do Mascariego.

Pociemniało mu w oczach; doznał tak wyrazistego przebłysku pamięci, że zatoczył się i zapomniał na chwilę, po co tu przyszedł. W tej chwili był bezbronny i przerażony… skierował się bezwiednie w stronę wejścia do baru Ngo i wszedł do środka w przyćmione światło, głośną rozmowę, opary alkoholu, kuchenne wyziewy i zaduch niedomytej klienteli.

Za barem stał sam stary. Josh podszedł do kontuaru, oparł się oń i poprosił o butelkę. Ngo podał mu ją nie pytając na razie o karty. Przyjdzie na to czas później, na zapleczu. Ale odbierał butelkę drżącą ręką i szybka dłoń Ngo chwyciła go za nadgarstek.

— Kłopoty?

— Prawie — skłamał… a może nie skłamał. — Wywinąłem się. Małe nieporozumienie z gangiem. Nie przejmuj się. Nikt mnie nie śledził. To nic poważnego.

— Upewnij się lepiej.

— Nie ma sprawy. Nerwy. To tylko nerwy. — Ścisnął butelkę w dłoni i odszedł pod ścianę sali. Zatrzymał się na chwilę przy tylnych drzwiach, które prowadziły do kuchni i odwrócił, żeby się upewnić, czy nikt go nie obserwuje.

Może to był ktoś z Mazianowców. Serce waliło mu wciąż jak młotem po tym spotkaniu. Może to ktoś śledzący Ngo. Nie. Wydawało mu się. Mazianowcy nie musieli się tak skradać. Odkorkował butelkę i pociągnął z niej wina Dołowców, taniego środka na uspokojenie. Pociągnął jeszcze jednego sporego łyka i poczuł się lepiej. Czasem doświadczał takich przebłysków pamięci, ale nie zdarzało się to często. Zawsze wytrącały go z równowagi. Mogło je wyzwolić cokolwiek, zwykle było to coś mało znaczącego i głupiego — zapach, dźwięk, chwila innego spojrzenia na znajomą rzecz czy zwykłego człowieka… najbardziej niepokoiło go, że zdarza mu się to publicznie. Mogło zwrócić na niego uwagę. Może zwracało. Postanowił, że dzisiaj już nie wyjdzie. Co do jutrzejszego dnia, nie był jeszcze pewien. Wziął trzeciego łyka, rozejrzał się po raz ostatni po twarzach siedzących przy kilkunastu stolikach i wśliznął się do kuchni, gdzie syn i żona Ngo przygotowywali zamówione dania. Rzucili im obojętne spojrzenie napotykając w odpowiedzi ich ponure oczy i przeszedł do magazynku.

Popchnął ręką drzwi. „Damon”, powiedział; rozsunęła się kotara za szafkami. Wyszedł zza niej Damon i usiadł na kanistrach, które służyły im za stołki, w świetle zasilanej z baterii lampy, której używali, żeby oszukać czujną ekonomię komputera i jego niezawodną pamięć. Podszedł bliżej i siadając ze znużeniem obok, podał Damonowi butelkę. Damon pociągnął z niej. Obaj byli nie ogoleni i nie odróżniali się niczym od niemytych, przygnębionych tłumów, które zgromadziły się tu na dole.

— Spóźniłeś się — powiedział Damon. — Chcesz, żebym dostał wrzodów?

Wydobył z kieszeni karty, ułożył je z pamięci i porobił krótkie notatki mazakiem, póki jeszcze miał wszystko w głowie. Damon podał mu kartkę papieru. Opisał na niej szczegółowo każdą kartę. Damon nie odzywał się do niego przez chwilę, żeby mu nie przeszkadzać.

Uporawszy się z tą pracą zapomniał o wszystkim, położył partię kart na stojącym obok kanistrze i sięgnął po butelkę wina. Łyknął trochę i odstawił ją.

— Spotkałem Niebieskozębnego. Mówił, że twoja matka czuje się świetnie. Daje ci to.

Wyciągnął z kieszeni broszkę i patrzył, jak Damon bierze ją w ręce z melancholijnym spojrzeniem, które świadczyło, że liczy się nie tylko złoto, z którego została wykonana. Damon pokiwał posępnie głową i schował broszkę do kieszeni; nie mówił wiele o swej rodzinie, żywych czy umarłych, wcale jej nie wspominał.

— Ona wie — odezwał się Damon — ona wie, co się szykuje. Widzi to na swoich wideoekranach, słyszy od Dołowców… Czy Niebieskozęby mówił coś szczególnego?

— Powiedział tylko, iż twoja matka pomyślała sobie, że to nam się przyda.

— Ani słowa o moim bracie?

— O tym nie było mowy. Znajdowaliśmy się w miejscu, gdzie nie bardzo można rozmawiać.

Damon przytaknął, westchnął głęboko i spuścił głowę opierając się łokciami o kolana. Damon żył dla takich wiadomości. Gdy nie były dobre, upadał na dachu, a to bolało. Bolało ich obu. Josh czuł się, jakby dotykał otwartej rany.

— Atmosfera robi się coraz bardziej napięta — powiedział Josh. — Wszyscy chodzą zdenerwowani. Przystanąłem parę razy po drodze, żeby podsłuchać, co mówią, ale nie dowiedziałem się niczego nowego. Każdy jest przestraszony, ale nikt nie wie nic konkretnego.

Damon podniósł głowę, wziął butelkę, przytknął szyjkę do ust i z gulgotem wypił drugą połowę wina.

— Cokolwiek zrobimy, musimy zrobić to szybko. Albo przechodzimy do zabezpieczonych sekcji… albo próbujemy dostać się na prom. Nie możemy tu dłużej siedzieć.

— Możemy jeszcze iść popuszczać bańki w tunelach — wtrącił Josh.

Jego zdaniem był to jedyny sensowny pomysł. Większość ludzi patologicznie bała się tuneli. Z tymi niewieloma, którzy ośmielą się tam wejść… może dadzą sobie radę. Mają pistolety. Mogą tam przeżyć. Ale kończył się im już czas na podejmowanie jakichkolwiek decyzji. Taka egzystencja nie miała perspektyw. A może dopisze nam szczęście, pomyślał z przygnębieniem, spoglądając na Damona, który wpatrywał się w podłogę zatopiony we własnych myślach. Może po prostu wysadzą ten rejon.

Drzwi magazynku otworzyły się. Wszedł Ngo, zebrał karty przeczytał notatki, zagryzł swe pomarszczone wargi i zachmurzył się.

— Jesteś pewien?

— Pomyłki wykluczone.

Ngo mruknął coś pod nosem niezadowolony z jakości towaru, jakby to oni byli winni, i zbierał się do wyjścia.

— Ngo — zatrzymał go Damon — słyszeliśmy pogłoskę, że rynek przechodzi na nowe dokumenty. Czy to prawda?

— Gdzie to słyszałeś?

Damon wzruszył ramionami.

— Dwóch facetów rozmawiało o tym w barze. Czy to prawda, Ngo?

— Bredzą. Powiedz mi, kiedy wymyślisz sposób dobrania się do tego nowego systemu.

— Myślę nad tym.

Ngo mruknął coś do siebie i wyszedł.

— Naprawdę? — spytał Josh.

Damon potrząsnął głową.

— Przypuśćmy, że ja coś bym wykrył. Ngo nie powie albo nikt nie zna żadnego sposobu.

— Założyłbym się, że to drugie.

— Ja też. — Damon położył ręce na kolanach, westchnął i podniósł głowę. — Dlaczego nie wyjdziemy i nie skombinujemy sobie czegoś do jedzenia? Nie ma tam chyba nikogo, kto mógłby nam przysporzyć kłopotów, co?

Wspomnienia, które go opuściły, powróciły znowu z mroczną siłą. Otworzył usta, żeby coś powiedzieć i nagle rozległ się łomot, który wstrząsnął podłogą; huk i trzask zagłuszył krzyki dochodzące z zewnątrz.

— Grodzie! — wrzasnął Damon zrywając się na równe nogi.

Krzyki w sali frontowej przeszły w dzikie wycie. Z hałasem przewracały się krzesła. Damon rzucił się do drzwi magazynku, a Josh popędził za nim. Dopadli do tylnych drzwi, przez które próbowali się już wydostać Ngo z żoną i synem. Ngo trzymał w ręku swoje notowania z czarnego rynku.

— Nie! — krzyknął Josh. — Zaczekajcie… to chyba była gródź w przejściu do białego… jesteśmy odcięci, ale w dziewiątym dwa widziałem żołnierzy, nie wysyłaliby tam żołnierzy, gdyby zamierzali nacisnąć guzik…

— Komunikator — pisnęła żona Ngo.

Przez odbiornik vid stojący w sali frontowej nadawano komunikat. Puścili się tam biegiem i wpadli do sali restauracyjnej, gdzie grupka ludzi zebrała się wokół aparatu, a jakiś szabrownik zbierał właśnie z baru naręcze butelek.

— Ej, ty! — wrzasnął z wściekłością Ngo.

Facet porwał jeszcze dwie butelki i rzucił się do ucieczki.

Z ekranu przemawiał Jon Lukas. Tak było zawsze, kiedy Mazian miał dla stacji oficjalne ogłoszenie. Z tego człowieka został już sam szkielet, pożałowania godny szkielet z podkrążonymi oczyma.

— … został odcięty — mówił Lukas. — Mieszkańcy rejonu białego i inni, którzy zechcą go opuścić, będą mogli wyjść. Kierujcie się do przejścia na dok zielony; tam zostaniecie przepuszczeni.

— Spędzają tutaj wszystkie niepożądane elementy — powiedział Ngo. Pot wystąpił mu na pokrytą zmarszczkami twarz. A co z nami, którzy tutaj pracujemy, panie Komendancie Stacji Lukas? Co z nami, uczciwymi ludźmi, którzy tu utknęli?

Lukas powtórzył cały komunikat. Było to prawdopodobnie nagranie; wątpliwe, żeby pozwolili temu człowiekowi wystąpić przed kamerami na żywo.

— Chodźmy — powiedział Damon biorąc Josha pod ramię. Wyszli frontowymi drzwiami, skręcili za róg i skierowali się w stronę doku zielonego. Do miejsca, gdzie zbierała się wielka masa ludzi patrzących na biały, mieli do przejścia spory kawał drogi pod górę krzywizną doku. Nie byli jedynymi. Wzdłuż przeciwległej ściany, obok stanowisk cumowniczych i suwnic przesuwali się żołnierze.

— Zanosi się na strzelaninę — mruknął Josh. — Spływajmy stąd, Damon.

— Spójrz na drzwi. Spójrz na te drzwi.

Josh spojrzał w tamtym kierunku. Masywne zawory były szczelnie złączone. Przejście dla personelu obok nie stało otworem. Nie otworzyli go.

— Nie mają zamiaru ich przepuścić — powiedział Damon. Kłamali… żeby spędzić zbiegów do tamtych doków.

— Wracajmy — jęknął błagalnym głosem Josh.

Ktoś strzelił; z ich strony, ze strony żołnierzy — salwa poszła im nad głowami; mierzyli w witryny sklepów. Ludzie zaczęli popychać się z piskiem i wrzaskiem. Rzucili się razem z nimi do ucieczki dokiem do dziewiątego i wpadli w drzwi baru Ngo, a przerażony tłum przemknął obok i popędził dalej korytarzem. Jeszcze kilku ludzi próbowało pójść w ich ślady, ale Ngo rzucił się na nich z kijem i wypędził za drzwi klnąc jednocześnie Damona i Josha za to, że wbiegają do środka, ściągając mu na kark kłopoty.

Zamknęli drzwi, ale tłum na zewnątrz bardziej zainteresowany był ucieczką drogą najmniejszego oporu. Światła na sali zapłonęły z pełną mocą oświetlając powywracane krzesła i walające się wszędzie talerze.

Ngo wraz z rodziną przystąpili w milczeniu do sprzątania. „Trzymaj”, powiedział Ngo do Josha i rzucił w niego wilgotną, popapraną gulaszem szmatą. Drugie spojrzenie spod nachmurzonych brwi posłał Ngo Damonowi, ale jemu nie wydał żadnego polecenia: Konstantin nadal był osobą uprzywilejowaną. Damon z własnej inicjatywy zaczął zbierać talerze, podnosić krzesła i sprzątać bałagan razem z innymi.

Na zewnątrz znowu się uspokajało, tylko od czasu do czasu ktoś walił do drzwi. Przez okno gapiły się na nich przylepione do plastikowej tafli twarze wyczerpanych przestraszonych ludzi, którzy chcieli schronić się w środku.

Ngo otworzył drzwi, wpuścił ich do baru przy akompaniamencie przekleństw i pokrzykiwań, zajął miejsce za kontuarem i zaczął serwować drinki nie pytając na razie o kredyty. „Płacicie”, przypomniał w końcu wszystkim i każdemu z osobna. „Siadajcie, rozdamy rachunki”. Kilku wyszło nie zapłaciwszy; część usiadła. Damon wziął butelkę wina i pociągnął Josha do stolika w najdalszym kącie, gdzie znajdowała się płytka nisza. Było to ich stałe miejsce, z którego mieli widok na drzwi frontowe i nie zastawioną niczym drogę odwrotu do kuchni i do swojej kryjówki. Włączył się znowu kanał muzyczny komunikatora; salę wypełniły uspokajające tony jakiejś rzewnej, romantycznej melodii.

Josh podparł się łokciami zły sam na siebie, że brak mu odwagi, aby się upić. Nie mógł. Zaraz pojawiały się sny, Damon pił. Po pewnym czasie sprawiał już wrażenie, że ma dość, bo jego podkrążone oczy zasnuła narkotyczna mgiełka. Zazdrościł mu.

— Jutro wychodzę — odezwał się Damon. — Dosyć się już nasiedziałem w tej norze… Wychodzę, może porozmawiam z jakimiś ludźmi, spróbuję ponawiązywać trochę kontaktów. Musi znaleźć się ktoś, kogo nie wygarnięto jeszcze z zielonego. Ktoś, kto nadal darzy szacunkiem moją rodzinę.

Już raz tego próbował.

— Pogadamy o tym — powiedział Josh.

Syn Ngo przyniósł im obiad — rozcieńczony do granic możliwości gulasz. Josh siorbnął pełną łyżkę i trącił nogą Damona, który chyba nie zauważył stojącego przed nim talerza. Damon wziął w palce łyżkę i zaczął jeść, ale myślami nadal był gdzie indziej.

Może przy Elenie. Czasami Damon wymawiał przez sen jej imię. Czasami imię swego brata. A może myślał teraz o czymś innym, o utraconych przyjaciołach. O ludziach prawdopodobnie już nieżyjących. Nie miał ochoty rozmawiać; Josh to wyczuwał. Spędzali długie godziny w milczeniu, w swoich osobnych przeszłościach. On wspominał swoje szczęśliwsze sny, miłe miejsca, skąpaną w słońcu drogę, zakurzone pola uprawne na Cyteen, ludzi, którzy go kochali, znajome twarze, starych przyjaciół, starych kolegów, błądził myślami daleko od tego miejsca. Tak mijały godziny, długie, samotne godziny, które każdy z nich spędzał w ukryciu, całe noce z muzyką dochodzącą z frontowej sali baru Ngo, wstrząsającą ścianami przez większość dnia głównego i dnia przestępnego, muzyką otępiającą, jednostajną albo słodką jak ulepek i przenikającą do głębi. Kradli chwile snu w spokojniejszych porach, leżeli apatycznie w godzinach największego ruchu. Nie wtrącał się do fantazji Damom i odwrotnie. Nigdy nie lekceważył ich znaczenia, bo były największym komfortem, jaki tu mieli.

Jednej rzeczy nie rozstrząsali już głośno; każdy z nich dusił ją w sobie. Mieli przed sobą twarz Lukasa, tę trupią główkę ostrzegającą o sposobie, w jaki Mazian traktował swoje marionetki. Gdyby, jak głosiła plotka, Emilio Konstantin jeszcze żył… prywatnie Josh zastanawiał się, czy była to wiadomość dobra, czy zła. I tego także nie mówił głośno.

— Słyszałem — odezwał się w końcu Damon — że niektórzy z załóg Maziana chętnie biorą. Ciekaw jestem, czy można ich przekupić czymś innym niż towarami. Czy istnieją luki w ich nowym systemie.

— To szaleństwo. To nie leży w ich interesie. Tu nie chodzi o worek mąki. Zacznij tylko o to rozpytywać, a będziemy ich mieli na karku.

— Prawdopodobnie masz rację.

Josh odepchnął od siebie miskę i zaopatrzył się na jej brzeg. Mieli coraz mniej czasu i to był fakt. Po odcięciu białego… oni też byli odcięci. Wystarczyło teraz przeczesać cały ten rejon poczynając od doku albo od zielonego jeden, rejestrując tych, którzy poddadzą się dobrowolnie i rozstrzeliwując tych, którzy stawiać będą opór.

Kiedy zaprowadzą porządek w białym… przyjdą tutaj. A tam już się zaczęło. Już trwało.

— Trzeba by spróbować z Flotą — powiedział w końcu Josh. — Żołnierze prędzej rozpoznają ciebie niż mnie. O ile nie natknę się na żołnierzy z Norwegii…

Damon milczał przez chwilę, być może rozważając szanse.

— Pozwól, że spróbuję z czymś innym. Niech pomyślę. Musi istnieć jakieś dojście do promów. Zamierzam rozejrzeć się wśród dokerów, znaleźć tych, którzy tam pracują.

Ten pomysł nie stwarzał widoków na powodzenie. Josh zawsze uważał go za szalony.



STATEK KUPIECKI


KONIEC SKOŃCZONOŚCI:


OTWARTY KOSMOS; 1/6/53

Kolejny kupiec wyszedł ze skoku. Takie przybycia nie były już niczym niezwykłym. Elena usłyszała meldunek, wstała ze swej pryczy i ruszyła wąskimi przejściami Końca, żeby zobaczyć, co Wes Neihart ma na ekranie skanera.

— Co tu dają? — spytał w przepisowym czasie cienki głos. Frachtowiec wyszedł ze skoku w sporej odległości, zachowując stosowną ostrożność; trochę czasu zajmie mu teraz oddalenie się od strefy skoku. Elena zajęła drugi fotel przy skanerze szukając po omacku swojej poduszki. Jej grubiejące ciało drażniło ją podświadomie; nauczyła się już żyć z tą niewygodą. Dziecko, ten wewnętrzny, nieobliczalny towarzysz, kopało. Spokój, pomyślała pod jego adresem mrugając powiekami i koncentrując się na ekranie. Podeszli inni zaciekawieni Neihartowie.

— Czy ktoś mi łaskawie odpowie? — zapytał nowo przybyły ze znacznie już mniejszej odległości.

— Podaj swoje dane identyfikacyjne — odpowiedział głos z innego statku. — Tu kupiec Mała Niedźwiedzica. Kim jesteś? Podchodź dalej; podaj tylko swoje dane identyfikacyjne.

Czas na odpowiedź, coraz bardziej się skracający, minął; ruszali inni kupcy. Na mostku Końca zebrała się już spora grupka obserwatorów.

— Nie podoba mi się ten statek — mruknął ktoś.

— Tu Genevieve wracająca ze strony Unii, z Fargone. Słyszeliśmy, że coś się tu dzieje. Jaka jest sytuacja?

— Ja odpowiem — wtrącił się jeszcze jeden głos. — Genevieve, tu Pixie II. Daj mi starego, dobrze, młodzieńcze?

Cisza trwała dłużej niż powinna. Serce Eleny zaczęło pompować krew ze zwiększoną wydajnością. Odwróciła się szybko w fotelu, machając niezgrabnie i nerwowo na Neiharta, ale pogotowie ogólne zostało już ogłoszone. Neihart dawał właśnie znak swojemu bratankowi obsługującemu komputer.

— Tu Sam Denton z Genevieve — odpowiedział wreszcie jakiś inny głos.

— Sam, jak ja się nazywam?

— Są tu żołnierze — wyrzuciła z siebie Genevieve — i głos zaraz zamarł.

Elena sięgnęła gorączkowo do komunikatora, który trzeszczał dochodzącymi zewsząd nawoływaniami do zatrzymania się pod groźbą otwarcia ognia.

— Genevieve, Genevieve, tu Quen z Estelle. Odezwij się. Nikt nie strzelał. Na ekranie skanera statki, setki statków dryfujących w rejonie punktu przejściowego, pozostawały na swoich pozycjach, zmieniwszy tylko orientację w przestrzeni, aby stawiać czoła intruzowi.

— Mówi porucznik Unii Marn Oborsk — rozległ się w końcu głos — z pokładu Genevieve. Statek ten nie podda się bez walki. Dentonowie są na pokładzie. Potwierdź swoją tożsamość. Quenowie nie żyją. Estelle już nie istnieje. Z jakiego statku mówisz?

— Genevieve, nie ty tu stawiasz żądania. Zwolnij Dentonów z ich statku.

Znowu długa pauza.

— Chcę wiedzieć, z kim rozmawiam.

Odczekała chwilę w milczeniu. Na mostku wokół niej trwała gorączkowa krzątanina. Naprowadzono na cel działa, obliczano pozycje z uwzględnieniem szybkości, dryfu i prawdopodobnego chytrego użycia dysz dokujących do jej zwiększenia.

— Mówi Quen. Żądamy zwolnienia Dentonów z tego statku. Coś ci powiemy: jeśli Unia wyciągnie swoje łapy po jeszcze jeden statek kupiecki, rozpęta się piekło. Na port macierzysty każdego statku atakującego lub zagarniającego jednostkę kupiecką zostaną nałożone pełne sankcje naszego przymierza. Tak się nazywa to, co właśnie tu zawiązujemy. Niech się pan rozejrzy, poruczniku Oborsk. Jest nas mnóstwo. Przewyższamy liczbą waszą flotę wojenną. Jeśli chcecie, żeby ani kilogram towaru nie dotarł do miejsca przeznaczenia, to od tej chwili możecie na nas liczyć.

— Z jakim statkiem rozmawiam?

Zamiast ciągnąć dalej tę rozmowę, mogli zacząć strzelać. Trzeba ich uspokoić; nie wolno ich drażnić. Otarła twarz z potu i zerknęła na Neiharta. Skinął jej głową; mieli ich na komputerze.

— Powinno panu wystarczyć, poruczniku, że mówi Quen. Mamy nad wami niekwestionowaną przewagę liczebną. Jak znaleźliście to miejsce? Dentonowie je wam zdradzili? Czy po prostu skontaktował się z wami nie ten statek co trzeba? Powiem panu coś: przymierze kupców będzie działało jako zespół. I jeśli chcecie mieć kłopoty, sir, to zarekwirujcie jeszcze jeden statek kupiecki. Wy i Flota Maziana możecie brać się za łby, jeśli taka wasza wola. My nie jesteśmy ani Kompanią, ani Unią. Jesteśmy w tym trójkącie stroną trzecią i od tej chwili prowadzimy negocjacje we własnym imieniu.

— Co tu się dzieje?

— Czy jest pan upoważniony do prowadzenia rozmów lub przekazania komunikatów na swoją stronę?

Tamten długo zwlekał z odpowiedzią.

— Poruczniku — ponagliła go — jeśli chcą się z nami spotkać upoważnieni negocjatorzy, jesteśmy w pełni gotowi do podjęcia z wami rozmów. Na razie zwolnijcie z łaski swojej Dentonów. Jeśli chcecie rozmawiać z nami poważnie, przekonacie się, że jesteśmy całkiem sympatyczni; jeśli natomiast… któremukolwiek z kupców stanie się krzywda, pomścimy go. To mogę wam obiecać.

Nastąpiła przerwa normalna dla rozmów prowadzonych na taką odległość.

— Tu Sam Denton — odezwał się w końcu inny głos. — Kazali mi wam powiedzieć, że ten statek zawraca i że na pokładzie jest uszkodzenie. Jest tu cała moja rodzina, Quen. To też prawda.

Nagle kontakt przerwał się. Rzuciła zaniepokojone spojrzenie na ekran vid i wskaźniki aparatury telemetrycznej i ujrzała zarejestrowany rozbłysk rosnący gwałtownie, przeradzający się w rzednący obłok widoczny nawet na vid. Poczuła uścisk w żołądku i poruszenie dziecka… przyłożyła do tego miejsca rękę i wpatrywała się w ekrany walcząc z chwilowymi mdłościami, a trzaski zakłóceń elektrostatycznych nie ustawały.

Czyjaś dłoń spoczęła na jej ramieniu. To był Neihart.

— Kto strzelił? — spytała.

— Tu Pixy II — odpowiedział szorstki, gruby głos. — Ja strzelałem. Kierowali się dziobem na lukę w zenicie; silniki na pełnym ciągu. Za wiele by za sobą pociągnęli.

— Zrozumieliśmy, Pixy.

— Wchodzę tam — nadał inny statek. — Wchodzę przeszukać ten rejon.

Istniała jeszcze możliwość znalezienia kapsuły… prawdopodobieństwo, że Unia pozwoliła się w niej schronić dla bezpieczeństwa dzieciom Demonów. Ale szansa przetrzymania przez kapsułę tego, co się stało, była minimalna.

Jak Estelle na Marinerze. Zupełnie jak wtedy. Nic nie znajdą. Na ekranie skanera pojawiały się kolejne migoczące punkty, widmowe świadectwa czyjejś obecności w bezsłonecznym mroku punktu, reprezentowane tylko mrugającymi kropeczkami na ekranie skanera lub sporadycznym przemknięciem pędzącego światła albo cienia przesłaniającego na chwilę gwiazdy na vid. To swoi, setki statków wchodzących w rejon poszukiwań.

— Wdepnęliśmy — mruknął Neihart. — Unia tak tego nie zostawi.

Ale wszyscy już wiedzieli, wiedzieli to od chwili nadania pierwszego komunikatu, od chwili kiedy kupcy zaczęli przekazywać kupcom polecenie, gdzie mają się udać i nazwisko tej, która ich zwoływała… umarły statek, umarłe nazwisko — od czasu katastrofy, którą wszyscy pamiętali. Niemożliwe, żeby Unia nie wiedziała, co się święci; do tej pory Unia zauważyła już na pewno zastanawiającą nieobecność statków z jej stacji, kupców, którzy nie przybyli tam zgodnie z rozkładem. Może wpadali już w panikę mając do czynienia ze zniknięciami statków w strefach, gdzie nie powinny mieć miejsca żadne działania wojenne, skoro Mazian był przykuty do Pell. Unia rekwirowała statki — mieli tego dowód — i zanim ten statek przybył tutaj, mógł podać swój kurs innym. Następnym krokiem będzie przysłanie tutaj jednostki wojennej… jeśli Unia może wycofać choć jedną z okolic Pell.

Oprócz tego wieść o ich ucieczce dotarła nie tylko na terytorium Unii. Pędziła teraz ku Sol — bo Winifreda przypomniała sobie swoje związki z Ziemią, zrzuciła cały ładunek, pozbyła się masy przygotowując do możliwie najdłuższego skoku… i podjęła tę długą i niepewną podróż nie wiedząc, z jakim spotkają się przywitaniem. „Powiedzcie im o Marinerze”, poprosiła ich Elena. „I o Russellu, o Vikingu i o Pell. Wytłumaczcie im.” Wywiązali się z tego sumiennie, bo kiedyś były to stacje Ziemi. Ale był to tylko gest. Żadna odpowiedź nie nadchodziła.

Nie znaleźli kapsuły; wyławiali same strzępy i szczątki.



PODSPODZIE: SANKTUARIUM HISA 6/1/53;


LOKALNA NOC

Hisa przychodzili i odchodzili od początku — zgromadzenie u stóp wizerunków przeżywało nieustanną migrację tam i z powrotem, cichą i dyskretną, pojedynczo i dwójkami, pełną skupienia przez wzgląd na śpiących zebranych tu tysiącami. Przychodzili dniem i nocą przynosząc żywność i wodę, wykonując drobne, niezbędne prace.

Stały tu już teraz kopuły dla ludzi; wykopy wykonali Dołowcy. Kompresory dudniły życiem. Proste, połatane kopuły nie wyglądały przytulnie… ale dawały schronienie starszym i dzieciom i całej ich reszcie pod koniec tego krótkotrwałego lata, kiedy niebo coraz częściej zasnuwały chmury, a słonecznych dni i rozgwieżdżonych nocy było coraz mniej.

Przelatywały nad nimi statki — promy odbywające swe wahadłowe kursy między planetą a stacją; przyzwyczaili się do nich i już ich nie przerażały.

Nie wolno wam się zbierać między drzewami, wyjaśniała Miliko Starym za pośrednictwem tłumaczy. Ich oczy widzą ciepłe rzeczy nawet poprzez drzewa. Bardzo głęboka ziemia może ukryć hisa, och, bardzo głęboka. Ale oni widzą nawet wtedy, gdy nie świeci Słońce.

Oczy słuchających tego Dołowców robiły się bardzo okrągłe. Naradzali się między sobą. Lukasy, pomrukiwali. Ale chyba rozumieli.

Rozmawiała ze Starymi dzień po dniu, rozmawiała z nimi, aż ochrypła i wyczerpała swoich tłumaczy, starała się im wyjaśnić, z czym mają do czynienia, a kiedy się zmęczyła, obce dłonie poklepywały ją po rękach i twarzy, a okrągłe oczy hisa patrzyły na nią z wielką czułością, a było to czasami wszystko, co mogli zrobić.

A ludzie… chodziła do nich nocami. Byli wśród nich Ito i Ernst, którzy stawali się coraz to bardziej i bardziej posępni Ito dlatego, że wszyscy pozostali oficerowie odeszli z Emiliem; a Ernst dlatego, że był niski i nie wybrano go. Ponury chodził też Ned Cox, najsilniejszy człowiek ze wszystkich obozów, który nie zgłosił się na ochotnika i teraz było mu wstyd. Rozprzestrzeniało się wśród nich coś w rodzaju zakaźnej choroby, może był to wstyd, kiedy wysłuchiwali wiadomości z bazy głównej, które nie donosiły o niczym, tylko o cierpieniu i poniewierce. Około stu osób siedziało przed kopułami wybierając chłód i niewygodę masek, jak gdyby wyrzekając się komfortu udawadniali coś sobie i innym. Coraz mniej ze sobą rozmawiali, a ich oczy były, według Dołowców, jasne i zimne. Siedzieli dzień i noc w tym sanktuarium, w tym miejscu wizerunków hisa, przed kopułami, w których mieszkali inni, w których inni z niecierpliwością czekali na swą kolej — nie mieścili się w nich wszyscy na raz. Siedzieli tu, bo musieli; każde oddalenie się z tego miejsca zostałoby zauważone z nieba. Wybrali sanktuarium i nie pozostawało im nic, jak tylko siedzieć i myśleć o innych. Myśleć. Oceniać siebie samych.

Hisa nazywali to snem. Po to przychodzili tu hisa.

Zastanówcie się, powtarzała im Miliko przez pierwsze dni, kiedy najbardziej się niecierpliwili snując dzikie plany jakiegoś działania. Musimy czekać.

„Na co czekać?” spytał Cox i to pytanie zaczęło nawiedzać ją w snach.

Tej nocy zboczem schodzili hisa, po których posłano przed kilkoma dniami. Tej nocy siedziała z innymi i z rękoma na kolanach obserwowała, jak nadchodzą, obserwowała małe figurki brnące w oddali przez bezgwiezdny mrok równiny, siedziała tak z dziwnie napiętymi wnętrznościami i skurczem krtani. Hisa… żeby dopełnić liczbę ludzi i ukryć przed tymi, którzy skanowali obóz, iż zmalała. W wodoszczelnej kieszeni miała pistolet; ubrała się ciepło ale nadal drżała z niepewności. Opiekować się hisa; tylko to jej pozostało; ale sami hisa powiedzieli jej: „Idź. Twoje serce cierpi. Twoje oczy zimne, jak ich.”

Iść samej albo stracić ludzi, którymi dowodziła. W inny sposób nie mogła ich już zatrzymać.

„Nie boicie się zostać?” spytała ludzi, którzy zostawali, tych spokojnych, zmęczonych, starych, dzieci, mężczyzn i kobiety nie podobnych tym, którzy siedzieli na zewnątrz — rodziny i ludzi, którzy zostawali ze swoimi bliskimi i tych, którzy być może myśleli rozsądniej. Czuła się wobec nich winna. Miała ich chronić, a nie potrafiła; prawdę mówiąc nie czuła się też na siłach stanąć na czele tej bandy czekającej na zewnątrz — po prostu uciekała przed ich szaleństwem. Wielu z tych, którzy zostawali, było z Q, było uchodźcami, którzy wiedzieli już za dużo potworności i odczuwali zbyt wielkie zmęczenie, a nigdy nie prosili, żeby się znaleźć tu, na dole. Domyślała się, że muszą się bać. Starsi hisa, wydawali się im odpychająco inni i kiedy ludzie z Pell byli przyzwyczajeni do hisa, dla nich byli oni wciąż obcy. „Nie”, powiedziała jedna ze starszych kobiet. „Po raz pierwszy od wypadków na Marinerze nie boję się. Jesteśmy tutaj bezpieczni. Może nie przed karabinami, ale przed strachem.” Inni pokiwali potwierdzająco głowami, a ich oczy wpatrywały się w nią z cierpliwością wizerunków hisa.

Hisa podeszli już bliżej miejsca, gdzie siedzieli… była to mała grupka, która zbliżyła się najpierw do niej i do Ito. Wstały obie i obejrzały się na tych, którzy czekali.

— Do zobaczenia — powiedziała Miliko i ich głowy skinęły im w milczeniu.

Wybrano jeszcze kilku; wybierali hisa. Ruszyli powoli pod osłoną ciemności szlakiem prowadzącym w poprzek i pod górę stoku, a tymczasem kolejne małe grupki hisa schodziły w dół. Tej nocy miało odejść sto dwadzieścioro troje ludzi; i tyle samo hisa przybędzie na ich miejsce w obozie. Miała nadzieję, że hisa zrozumieli. Sprawiali pod koniec takie wrażenie; ich oczy jaśniały uciechą z figla, jaki spłatają ludziom szpiegującym ich z góry.

Szli najszybszą trasą mijając po drodze schodzących w dół hisa, którzy pozdrawiali ich radosnymi okrzykami… Miliko szła najszybszym krokiem, na jaki stać było człowieka, dysząc ciężko, odczuwając zawroty głowy, ale zdecydowana nie odpoczywać, bo hisa też nie odpoczywali; zresztą wszyscy się na to zgodzili. Zatoczyła się, gdy pokonywali ostatni odcinek wspinaczki wchodząc już między pierwsze drzewa; podtrzymały ją dwie młode samice hisa, którzy wciąż trzymali się w pobliżu. Jedną z nich była Ona-Chodzi-Daleko, a drugą Wiatr-w-Drzewach, byli też tu inni, których imion nie potrafiła zrozumieć, tak jak i wyjaśnień hisa. Tę pierwszą nazywała Szybkonoga, a tę drugą Szept, bo przywiązywała wielką wagę do imion nadawanych przez ludzi. Próbowała używać w marszu imion, jakimi się nawoływały, żeby sprawić im przyjemność, ale jej język nie potrafił ich wymówić i jej wysiłki wywoływały u hisa huragany śmiechu wyrażanego marszczeniem nosa.

Odpoczywali między drzewami, w paprociach i pod skalną półką, dopóki nie wzeszło słońce. Z nadejściem dnia ruszyli w dalszą drogę; ona, Ito i Ernst z towarzyszącą im hisa i drugą hisa prowadzącą pozostałych ludzi, weszli teraz w las. Hisa zachowywały się tak, jakby na całym świecie nie było żadnych nieprzyjaciół, figlując, a Szybkonoga nastraszyła ich dla żartu tak, że serca omal im nie stanęły. Miliko nachmurzyła się i kiedy to samo uczynili inni ludzie, hisa straciły humor i uspokoiły się, chyba zmieszane. Miliko chwyciła Szept za rękę i spróbowała jeszcze raz poważnie przemówić jej do rozsądku, ale ta rozumiała ludzką mowę gorzej od hisa, z którymi mieli dotąd do czynienia.

— Popatrz — zdenerwowała się w końcu Miliko, chwyciła patyk i przykucnęła wyrywając żywe i uschłe paprocie, żeby zrobić sobie trochę miejsca. Wbiła patyk w ziemię. — To obóz człowieka-Konstantina. — Narysowała linię. — To rzeka. Nie jest możliwe, mówili uczeni ludzie, aby jakikolwiek symbol rysunkowy trafił do wyobraźni bisa; oni nie stosowali takich oznaczeń w odniesieniu do rzeczy, linie i znaki nie miały dla Dołowów żadnego związku z rzeczywistymi obiektami. — Zataczamy koło, o tak, nasze oczy widzą obóz ludzi. Widzą Konstantina. Widzą Skoczka.

Szept pokiwała nagle z entuzjazmem głową i szybko zakołysała górną połową ciała. Wskazała za siebie, w kierunku równiny.

— Oni… oni… oni — wykrzyknęła, chwyciła patyk i pogroziła nim niebu z zaangażowaniem tak bliskim pogróżki, jakiego Miliko jeszcze u hisa nie widziała. — Źli oni — krzyknęła znowu Szept, cisnęła patykiem w niebo, podskoczyła kilka razy i uderzyła się otwartymi dłońmi w piersi. — Ja przyjaciółka Skoczka.

Towarzyszka Skoczka. Miliko patrzyła na żywiołową reakcję młodej samicy z nagłym zrozumieniem. Szept wzięła ją za rękę i poklepała po niej. Szybkonoga poklepała ją po ramieniu. Wszyscy hisa zaczęli szybko trajkotać między sobą i nagle podjęli chyba jakąś decyzję, bo podzielili się parami i każdy chwycił człowieka za rękę.

— Miliko — zaprotestowała Ito.

— Zaufaj im; idźmy z nimi. Hisa nie zbłądzą; będą utrzymywali między nami łączność i przyprowadzą w jedno miejsce, kiedy będzie trzeba. Prześlą ci wiadomość. Czekaj na nią.

Hisa niecierpliwie ponaglali ich do rozdzielenia się, każdy ciągnęło w swoją stronę. „Uważajcie na siebie”, powiedział Ernst oglądając się przez ramię; i przesłoniły go drzewa. Ona, Ernst i Ito mieli pistolety, połowę pistoletów, jakie znajdowały się na całym Podspodziu, nie licząc broni żołnierzy. Nadchodzili ludzie z trzema pozostałymi pistoletami. Sześć pistoletów i trochę materiałów wybuchowych do karczowania pni — to był cały ich arsenał. Przemykać się ukradkiem, najwyżej trójkami. Ponaglała ciągle hisa, aby ich ruchy ani na chwilę nie wzbudziły podejrzeń skanera; i kierując się swoją dziwaczną logiką, hisa rozdzielali ich też trójkami; ona, Szept i Szybkonoga, troje ludzi i sześcioro hisa, i trzy trójkowe zespoły rozbiegały się w pośpiechu w trzy różne strony.

Nie było już figli. Szept i Szybkonoga spoważniały nagle przedzierając się przez zarośla i ostrzegały ją, gdy ich czułe uszy decydowały, że robi za dużo hałasu. Sykowi maski nie mogła zaradzić, ale starała się nie łamać gałązek, naśladując posuwisty krok hisa, szybkość ich zatrzymywania się i ruszania, jak gdyby — przyszło jej w końcu do głowy — jak gdyby ją uczyły.

Odpoczywała, kiedy musiała, i tylko wtedy; raz upadła, bo za długo szła i hisa podskoczyła zaraz, żeby pomóc jej wstać, poklepała ją po twarzy i pogładziła po włosach. Trzymały ją i siebie nawzajem, otulając ją swoim ciepłem, bo niebo zasnuwało się chmurami i zrywał się zimny wiatr. Zaczęło padać.

Wstała, gdy tylko poczuła się na siłach ponaglając hisa do dalszego marszu. „Dobrze, dobrze”, chwaliły ją Szept i Szybkonoga. „Ty dobrze.” A po południu natknęli się na więcej hisa kilka samic i dwóch samców. Do ostatniej chwili nic nie zdradzało ich obecności; pojawili się niespodziewanie na małym wzgórku pośród lasu, wyszli spomiędzy drzew i listowia niczym brązowe cienie w mżącym kapuśniaczku; krople wody na ich futrach mieniły się wszystkimi barwami tęczy jak klejnoty. Szept i Szybkonoga przemówiły coś do nich obejmując Miliko ramionami, a ci odpowiedzieli im.

— Mówić… iść daleko ich miejsce. Słyszeć. Przyjść. Dużo przyjść. Ich oczy ciepłe widzieć ciebie. Mihan-tisar.

Było ich dwanaścioro. Jedno po drugim podchodzili, dotykali rąk Miliko, obejmowali ją, podskakiwali i kłaniali się z pełną powagi kurtuazją. To, co mówiła Szept, było długie i zmuszało tego i owego do długich odpowiedzi.

— Oni widzieć — powiedziała Szybkonoga przysłuchująca się rozmowie, jaką prowadziła Szept z napotkanym hisa. — Oni widzieć miejsce ludzi. Hisa tam cierpieć. Ludzie cierpieć.

— Musimy tam pójść — powiedziała Miliko ze ściśniętym sercem. — Idą tam wszyscy moi ludzie. Ukryjemy się na wzgórzach i będziemy obserwować. Rozumiesz? Słyszysz?

— Słyszeć? — odparła Szybkonoga i przystąpiła chyba do tłumaczenia.

Tamci ruszyli przodem, przyjmując na siebie rolę przewodników; a co zrobią, kiedy już tam dotrą, Miliko nie wiedziała. Szaleństwo Ito i innych ludzi przerażało ją. Dysponując sześcioma pistoletami nie mogli porywać się na prom ani na posiłki, gdyby przybyły… byli nie uzbrojeni i w żaden sposób nie przygotowani do uderzenia na opancerzonych, uzbrojonych po zęby żołnierzy. Mogli tylko być tam, obserwować i mieć nadzieję.

Maszerowali cały dzień; deszcz spływał chłodem po liściach, a kiedy przestało padać,. krople strząsał na nich wiatr. Strumyki wezbrały bulgocząc obficie; wkraczali w coraz to dzikszą i dzikszą okolicę.

— Miejsce ludzi — przypomniała im w końcu zrozpaczona. — Musimy iść do obozu ludzi.

— Iść obóz ludzi — uspokoiła ją Szept i w chwilę potem zniknęła wślizgując się w zarośla z taką szybkością, że oczy Miliko nie zdążyły tego zarejestrować.

— Dobrze biegać — zapewniła ją Szybkonoga. — Skoczek musieć daleko chodzić dostać ją. Dużo upadać, ona iść.

Miliko zmarszczyła czoło zakłopotana, bo szybka paplanina hisa była trudna do zrozumienia. Ale wynikało z tego, że Szept poszła załatwić jakąś poważną sprawę, zebrała więc siły i ruszyła dalej.

Szli jeszcze długo, zanim ujrzała prześwit między drzewami. Zataczając się i potykając dowlokła się tam ostatkiem sił, bo zobaczyła dym, dym z młynów i wkrótce potem jej oczom ukazała się połyskująca w zapadającym zmierzchu kopuła. Osunęła się na skraju lasu na kolana i dopiero po chwili zorientowała się, gdzie jest. Nigdy przedtem nie patrzyła na obóz z tego miejsca, z wysokości wzgórz. Klęczała zgięta w pół z trudem chwytając powietrze, wzrok zasnuwał się jej mgłą i czuła, że Szybkonoga klepie ją po ramieniu. Namacała w kieszeni trzy zapasowe cylindry z nadzieją, że nie zniszczyła całkowicie tego, z którego aktualnie korzystała. Zdawała sobie sprawę, że mogą przebywać tu jeszcze kilka tygodni; nie mogli tak ich eksploatować.

Słońce zachodziło. Podczołgawszy się do krawędzi i zerodowanego nawisu zobaczyła światła zapalające się w obozie i zdoła odróżnić postacie poruszające się w ich blasku — uginający się pod ciężarem ładunku szereg kursujący w pocie czoła tam i z powrotem między młynem a drogą.

— Ona przychodzić — odezwała się nagle Szybkonoga. Miliko obejrzała się stwierdzając dopiero teraz, że nikogo tam nie ma, że hisa, którzy szli za nimi lasem, nigdzie nie widać; zamrugała oczyma, gdy zarośla rozchyliły się i Szept klapnęła przy niej na zad dysząc ciężko.

— Skoczek — wysapała Szept kołysząc się w takt swego oddechu. — On cierpieć, on cierpieć pracować mocno. Człowiek Konstantin cierpieć. Dawać, dawać tobie.

W wilgotnej, porośniętej futrem garści ściskała skrawek papieru. Miliko wzięła go od niej, rozprostowała zawilgotniały strzęp bardzo ostrożnie, bo zmoczony świeżo deszczem zrobił się rozlazły jak bibuła. Musiała pochylić się nad nim bardzo nisko i odwrócić go do światła, żeby go odczytać w zapadającym zmroku… niewyraźne, krzywe litery.

„Jest tu… bardzo ciężko. Nic nie kombinujcie. Nie podchodźcie. Trzymajcie się z dala. Proszę was. Proszę was. Powiem wam co robić. Rozproszcie się i nie dajcie się im schwytać… boję się… że oni będą nie… będą może chcieli… chcieli więcej robotników… Czuję się dobrze. Proszę was… wracajcie… nie wdawajcie się w nic”.

Dwie samice hisa wpatrywały się w nią zmieszane oczy. Znaki na papierze — wprawiło je to w zakłopotanie.

— Czy nikt cię nie widział? — spytała Miliko. — Nie widział cię żaden człowiek?

Szept zacisnęła usta.

— Ja Dołowiec — powiedziała z dumą w głosie. — Dużo Dołowiec przyjść tutaj. Nosić wory, Dołowicc. Robić młvn, DoIcnvicc. Skoczek tam. ludzie widzieć ja, nie widzieć. Kto ja? Ja Dołowiec. Skoczek mówić twój przyjaciel cierpieć pracować mocno; ludzie zabijać ludzie; on mówić kochać ciebie.

— Ja też go kocham.

Wsunęła cenny list do kieszeni kurtki, przykucnęła pod osłoną liści z kaputrem nasuniętym na głowę i z ręką zaciśniętą w kieszeni na kolbie pistoletu.

Nie mogli podjąć żadnej akcji, która by nie pogorszyła jeszcze sytuacji… która nie mogłaby nie zagrozić życiu wszystkich tych tam, na dole. Nawet gdyby udało im się zdobyć jeden ze statków… ściągnęliby tym tylko na siebie dalsze represje. Ogólne powstanie. Tutaj. Tam, w sanktuarium. Życie za życie. Emilio pracował tam na dole, żeby ocalić Podspodzie… żeby ocalić z niego co się da. A ostatnią rzeczą, jakiej pragnął, był donkichotowski zryw z ich strony.

— Szybkonoga — powiedziała — biegnij teraz ty. Znajdź Dołowców, znajdź wszystkich moich ludzi, rozumiesz? Powiedz im… powiedz, że Miliko rozmawia z człowiekiem-Konstantinem; powiedz, żeby wszyscy czekali, czekali, nie robili nic na własną rękę.

Szybkonoga próbowała to powtórzyć i pogubiła się, bo nie znała wszystkich słów. Spokojnie, cierpliwie Miliko powtórzyła wszystko od początku… i w końcu Szybkonoga podskoczyła na znak, że zapamiętała.

— Powiedzieć im siedzieć — wyrzuciła z siebie podniecona. — Ty rozmawiać człowiek-Konstantin.

— Tak — kiwnęła głową. — Tak.

I Szybkonoga puściła się biegiem.

Dołowcy mogli swobodnie podchodzić do obozu i oddalać się z niego. Ludzie Maziana, zgodnie ze słowami Szept, nie rozpoznawali ich, nie potrafili ich rozróżnić. I to była ich jedyna nadzieja na nawiązanie między sobą łączności, na danie znać tym ludziom na dole, że nie są sami. Emilio wiedział, że ona tu jest. Może choć wolał, aby znajdowała się gdziekolwiek indziej, była to dla niego jakaś pociecha.



3


PELL: SEKTOR ZIELONY DZIEWIĘĆ;


8/1/53; GODZ. 1800

Plotki krążyły po całym zielonym, ale nic nie wskazywało na rychłe jego zamknięcie. Żadnych przeszukań, żadnych objawów nadciągającego kryzysu. Przebywający tu żołnierze kręcili się tam gdzie zwykle. Bary w dokach trzęsły się od głośnej muzyki, zapchane żołnierzami na przepustce, odprężonymi, pijanymi, czasem nawet wyraźnie zaćpanymi. Josh wyjrzał ostrożnie z drzwi baru Ngo i schował się szybko, bo korytarzem maszerował oddział bardziej służbiście wyglądających żołnierzy w pancerzach, trzeźwych i wyraźnie mających przed sobą jakiś cel. Zdenerwował się trochę, jak zawsze w takich momentach, kiedy nie miał Damona w zasięgu wzroku. Męczył się czekając w ukryciu, bo dziś wypadała jego kolej na przeleżenie dnia do góry brzuchem w magazynku Ngo. Do sali restauracyjnej wymykał się tylko w porze posiłków… ale nadszedł już czas na kolację, było późno i zaczynał się poważnie niepokoić. Damon uparł się. Wychodził wczoraj i dzisiaj, żeby szukać dojść, nawiązać kontakty — żeby rozmawiać z ludźmi i narażać się na kłopoty.

Josh przechadzał się tam i z powrotem nie mogąc ze zdenerwowania usiedzieć na miejscu. Zdał sobie nagle sprawę ze swego nienormalnego zachowania i z tego, że Ngo patrzy na niego zza baru spod nachmurzonych brwi. Usiłował się uspokoić, w końcu wrócił niedbałym krokiem do alkowy, wsunął głowę do kuchni i poprosił syna Ngo o obiad.

— Ile porcji? — spytał chłopak.

— Jedną — powiedział.

Potrzebował pretekstu, który pozwoliłby mu pozostać w sali restauracyjnej. Pomyślał sobie, że kiedy wróci Damom może poprosić o dokładkę i jeszcze jedną porcję. Kredytu mieli sporo — jedyny komfort ich egzystencji. Syn Ngo machnął na niego łyżką, żeby wyszedł.

Podszedł do stolika, który zawsze zajmował, usiadł i znowu spojrzał w kierunku drzwi. Wchodziło akurat dwóch mężczyzn — niby nic niezwykłego. Ale ci rozejrzeli się dookoła i ruszyli w jego stronę Pochylił głowę i usiłował skryć się w cieniu; typy z rynku, może… jacyś znajomi Ngo — ale ich ruchy zaalarmowały go. Zatrzymali się przy jego stoliku i odciągnęli krzesło. Podniósł z lękiem głowę, kiedy jeden z nich usiadł, a drugi dalej stał.

— Talley? — spytał ten, który usiadł, młody, o zdecydowanej twarzy, z blizną od poparzenia biegnącą przez szczękę. — Ty jesteś Talley, prawda?

— Nie znam żadnego Talleya. To pomyłka.

— Wyjdźmy na chwilkę na zewnątrz. Tylko za drzwi.

— Kim jesteście?

— Jesteś na muszce. Radzę ci robić, co mówię.

Nadszedł wreszcie ten od dawna oczekiwany koszmar. Co robić? Jednym wyjściem było dać się zastrzelić. W zielonym ludzie ginęli codziennie i nie istniało tu żadne prawo, oprócz żołnierzy, a z nimi też nie chciał mieć do czynienia. Ci tutaj nie byli Mazinowcami. To było coś innego.

— Ruszaj.

Wstał i wyszedł zza stolika. Drugi mężczyzna wziął go za ramię i poprowadził do drzwi, na lepiej oświetlony korytarz. — Popatrz tam — powiedział mężczyzna idący za nim.

Popatrz na te drzwi po przeciwnej stronie korytarza i powiedz mi, czy się mylę co do ciebie.

Spojrzał. Stał tam człowiek, którego niedawno widział, ten, który go obserwował. Wzrok mu się zamglił i ogarnęła go fala nudności — odruch warunkowy.

Znał tego człowieka. Nazwiska nie mógł sobie przypomnieć, ale go znał. Towarzyszący mu mężczyźni wzięli go pod łokcie i poprowadzili w tamtym kierunku, na drugą stronę korytarza. Człowiek stojący w drzwiach baru Mascariego cofnął się do środka, a oni wepchnęli go za nim do mrocznego wnętrza w zaduch potu zmieszany z oparami alkoholu i ogłuszający hałas muzyki wstrząsającej podłogą. Odwróciły się ku niemu głowy siedzących w barze. Widzieli go lepiej niż jego przyzwyczajające się dopiero do ciemności oczy widziały ich i ogarnęła go panika nie tylko dlatego, że mógł zostać rozpoznany, ale i dlatego, że uświadomił sobie, iż jest w tym miejscu coś, co poznaje, chociaż na Pell nie powinien nic poznawać, nie w ten sposób, nie poprzez przepaść, jaką przebył.

Popchnięto go w lewy kąt sali, w kierunku jednej z zamkniętych lóż. Stało tam dwóch mężczyzn — jednym z nich był człowiek w średnim wieku o twarzy typa spod ciemnej gwiazdy, i ten nie wyzwolił w nim żadnego alarmu… a drugi… drugi…

Poczuł kolejny atak mdłości. Chwycił się oparcia tandetnego, plastikowego fotela czując, że uginają się pod nim nogi.

— Wiedziałem, że to ty — odezwał się tamten. — Josh? To ty, prawda?

— Gabriel.

To imię wytrysnęło nagle z jego zablokowanej przeszłości i zwaliły się całe układy. Zatoczył się na fotel widząc znowu swój statek… swój statek i swoich towarzyszy… i tego człowieka… tego człowieka wśród nich…

— Jessad — poprawił go Gabriel, położył mu rękę na ramieniu i popatrzył dziwnie. — Josh, skąd się tu wziąłeś?

— Mazianowcy.

Ciągnęli go za zasłonę, do alkowy, do odosobnionego miejsca, w pułapkę. Wykonał półobrót i stwierdził, że tamci zagradzają mu drogę odwrotu. Spojrzał z powrotem na ledwo widoczną w mroku twarz Gabriela… taką ją zapamiętał ze statku, kiedy się rozstawali — kiedy przenosił Gabriela do Blassa, na Mtota przebywającego w pobliżu Marinera. Ręka Gabriela spoczęła łagodnie na jego ramieniu, popychając go lekko w kierunku fotela przy małym okrągłym stoliku. Gabriel usiadł naprzeciwko i pochylił się w przód.

— Nazywam się tutaj Jessed. Ci panowie to pan Coledy i pan Kressich. Pan Kressich był na tej stacji radcą, kiedy istniała jeszcze rada. Panowie nam wybaczą. Chcę porozmawiać z moim przyjacielem. Poczekajcie na zewnątrz. Dopilnujcie, aby nikt nam nie przeszkadzał.

Mężczyźni wycofali się z alkowy i zostali sami w przyćmionym świetle przygaszonej lampy. Nie chciał być sam z tym człowiekiem. Ale ciekawość kazała mu pozostać w fotelu, bardziej ciekawość niż strach przed pistoletem warującego na zewnątrz Coledy’ego, ciekawość, w której kryło się przewidywanie bólu, ciekawość przypominająca rozszarpywanie rany.

— Josh? — odezwał się Gabriel/Jessed. — Jesteśmy partnerami, prawda?

Może był to z jego strony trik, może prawda. Josh potrząsnął bezradnie głową.

— Wymazanie umysłu. Moja pamięć…

Twarz Gabriela ściągnęła się z wyraźnym bólem. Wyciągnął rękę i chwycił Josha za ramię.

— Josh… szedłeś mi na ratunek, prawda? Starałeś się mnie przejąć. Młot mnie stamtąd zabrał, kiedy nie wyszło. Ale ty tego nie widziałeś, prawda? Skierowałeś tam Kanię i dostali cię. Wymazanie umysłu… Josh, gdzie reszta? Gdzie reszta naszych, Kania i…?

Josh potrząsnął głową czując w środku zimną pustkę.

— Nie żyją. Nie przypominam sobie dokładnie. To skończone.

Przez chwilę miał wrażenie, że zwymiotuje. Podniósł rękę i oparłszy łokieć o stolik zatkał sobie dłonią usta usiłując stłumić mdłości targające mu wnętrznościami.

— Widziałem cię w korytarzu — powiedział Gabriel. — Nie mogłem uwierzyć, że to ty, ale zacząłem rozpytywać. Ngo nie zdradzi, z kim jesteś… ale to też ktoś, kogo poszukują, prawda? Masz tutaj przyjaciół. Przyjaciela. Nie mylę się? To żaden z naszych… to ktoś inny. Tak?

Nie potrafił skupić myśli. Stara przyjaźń kłóciła się z nową. Brzuchem wstrząsały mu spazmatyczne skurcze. Strach o Pell… musieli mu go zaszczepić. A zabijanie stacji… było specjalnością Gabriela. Gabriel był tutaj, tak jak przedtem był na Marinerze…

Elena i Estelle. Estelle przestała istnieć przy Marinerze.

— Mam rację?

Wzdrygnął się i mrugając powiekami spojrzał na Gabriela.

— Jesteś mi potrzebny — syknął Gabriel. — Potrzebna mi twoja pomoc, twoje umiejętności…

— Byłem niczym — odparł. Umacniało się w nim podejrzenie, że jest okłamywany. Ten człowiek znał go i wmawiał mu nieprawdziwe rzeczy, rzeczy, które nigdy nie miały miejsca. Nie wiem, o czym mówisz.

— Tworzyliśmy zespół, Josh.

— Byłem operatorem komputera bojowego na statku zwiadowczym…

— Oficjalnie. — Gabriel chwycił go za nadgarstek i potrząsnął nim gwałtownie. — Jesteś Joshua Talley, służby specjalne. Przeszedłeś w tym kierunku gruntowne przeszkolenie. Wyszedłeś z laboratoriów na Cyteen…

— Miałem matkę i ojca. Mieszkałem na Cyteen z ciotką. Nazywała się…

— Pochodzisz z laboratorium, Josh. Przeszedłeś wszystkie poziomy przeszkolenia. Nafaszerowali cię fałszywymi informacjami; to wszystko fikcja, lipa… żebyś w razie czego mógł łgać bez zająknienia i żebyś to mógł udowodnić w razie potrzeby. No i zaszła taka potrzeba, prawda? Dzięki temu nic się nie wydało.

— Ja miałem rodzinę. Kochałem ich…

— Jesteś moim partnerem, Josh. Powstaliśmy z tego samego programu. Zostaliśmy stworzeni do tej samej pracy. Jesteś moim dublerem. Pracowaliśmy razem, stacja po stacji, rozpoznania i akcje.

Wyrwał rękę Gabrielowi mrugając oczyma, żeby przejrzeć przez napływające do oczu łzy. Wszystko zaczynało rwać się nieodwołalnie w strzępy — farma, słoneczny krajobraz, dzieciństwo…

— Jesteśmy z probówki — ciągnął Gabriel. — Obaj. Wszystko inne… wszelkie inne wspomnienia… wprowadzili nam do pamięci z taśmy i następnym razem mogą nam tam załadować coś zupełnie innego. Cyteen jest realna; ja jestem realny… dopóki nie zmienią taśm. Dopóki nie stanę się czymś innym. Grzebali w twoim umyśle, Josh. Głęboko zagrzebali w nim jedyną rzecz, która jest realna. Udzielałeś im kłamliwych informacji i utkwiły ci one w pamięci zacierając te prawdziwe. Ale prawda tkwi tam nadal. Znasz się na komputerach. Przetrwałeś tutaj. No i znasz tę stację.

Siedział nieruchomo, przyciskając usta grzbietem dłoni, a po twarzy spływały mu łzy, ale nie płakał. Był otępiały i łzawił bezwiednie.

— Co mam dla ciebie zrobić?

— A co możesz zrobić? Z kim masz kontakty? Chyba nie z Mazianowcami, co?

— Nie.

— No to z kim?

Zamarł na chwilę bez ruchu. Łzawienie ustało, ich studnia, gdzieś głęboko w nim, wyschła. Wszystkie wspomnienia wydawały się jakieś białe — areszt na stacji, jakieś bliżej nie określone miejsce, białe cele i asystenci w mundurach — i teraz już wiedział, że w areszcie był nawet szczęśliwy, bo był to dom, uniwersalna instytucja, taka sama po obu stronach frontów polityki i wojny. Dom.

— Umówmy się, że załatwię to po swojemu — odezwał się. — Umówmy się, że porozmawiam z moim człowiekiem, dobrze? Być może zdołam ci jakoś pomóc. Ale to cię będzie kosztowało.

— Kosztowało?

Rozparł się wygodnie w fotelu i wskazał ruchem głowy na kotarę alkowy, za którą czekali Coledy i Kressich.

— Masz swoje własne chody, prawda? Powiedzmy, że wniosę mój udział. Czym dysponujesz? Przypuśćmy, że na tej stacji mógłbym ci załatwić prawie wszystko… a nie mam dosyć siły przebicia do realizacji niektórych zamierzeń.

— Ja ją mam — odparł Gabriel.

— Ja mam to drugie. Tylko że jest coś, czego potrzebuję, a nie mogę tego zdobyć nie dysponując odpowiednimi siłami. Prom. Kiedy będzie odlatywał na Podspodzie.

Gabriel nie odzywał się przez chwilę.

— Masz takie plecy?

— Powiedziałem ci, że mam przyjaciela. I chcę stąd prysnąć.

— Możemy się we dwóch dogadać.

— A co z moim przyjacielem?

— To ten, z którym działasz na rynku?

— Myśl sobie, co chcesz. Jestem w stanie załatwić ci wszelkie dojścia, jakich potrzebujesz. Zastanawiaj się, jak wyekspediować nas ze stacji.

Gabriel pokiwał powoli głową.

— Muszę już wracać — powiedział Josh. — A ty zaczynaj działać. Czasu nie pozostało wiele.

— Promy dokują teraz w sektorze czerwonym.

— Mogę cię tam przeprowadzić. Mogę cię przeprowadzić, gdzie tylko chcesz. Potrzeba nam tylko sił do opanowania go, kiedy już się tam dostaniemy.

— Kiedy Mazianowcy będą zajęci czym innym?

— Kiedy będą zajęci. Są sposoby. — Wpatrywał się przez chwilę w Gabriela. — Zamierzasz wysadzić tę puszkę. Kiedy?

Gabriel zdawał się zastanawiać nad odpowiedzią.

— Nie pilno mi do popełniania samobójstwa. Szukam drogi ucieczki stąd jak nikt inny, a nie ma szans, aby tym razem Młot się do nas przedarł. Prom, kapsuła, cokolwiek, co daje szansę utrzymania się wystarczająco długo na orbicie…

— W porządku — powiedział Josh. — Wiesz, gdzie mnie szukać.

— Czy dokuje tam teraz jakiś prom?

— Sprawdzę — zapewnił go Josh, wstał przeszedł po omacku przez pogrążony w cieniu łuk i znalazł się w panującym na zewnątrz zgiełku.

Coledy, człowiek, który go tu przyprowadził, i Kressich wstali do pobliskiego stolika i przyglądali mu się podejrzliwie, ale Gabriel wyszedł z alkowy tuż za nim. Przepuścili go. Ruszył do wyjścia lawirując między stolikami, mijając głowy pochylone nad drinkami i talerzami z obiadem, odwrócone plecy.

Powietrze korytarza uderzyło go niczym ściana chłodu i światła. Odetchnął głęboko i starał się odzyskać jasność myślenia. Na podłodze pojawiały się mozaiki cieni, gdzieniegdzie błyski, prawda i nieprawda.

Cyteen była kłamstwem. On nim był. Jego część funkcjonowała jak automat, dowiedział się właśnie, że powstał… zauważał u siebie instynkty, którym nie ufał, o których nie wiedział, skąd się wzięły… zamyślony wciągnął w płuca jeszcze jeden haust powietrza, a jego ciało instynktownie przemieszczało się w poprzek korytarza szukając schronienia.

Otępienie zaczęło go opuszczać dopiero wtedy, gdy dotarł z powrotem do swego wystygłego obiadu stojącego na stoliku w głębi baru Ngo, gdy usiadł na znajomym miejscu plecami do kąta sali i gdy jego oczy zaczęły rejestrować rzeczywistość Pell, wchodzących i wychodzących z baru. Pomyślał o Damonie, o tym jednym życiu, o jednym życiu, które może będzie w stanie ocalić.

Zabijał. Do tego właśnie go stworzono. To po to istnieli tacy jak on i Gabriel. Joshua i Gabriel. Zrozumiał teraz przekorne znaczenie ich imion. Przełknął ślinę przez ściśnięte gardło. Laboratoria. To właśnie była ta biała pustka, w której żył, to była ta biel w jego snach. Dokładnie odizolowany od ludzkości. Uczony z taśmy… szkolony; faszerowany kłamstwami, że jest człowiekiem.

Tylko że w tych kłamstwach była skaza… ładowali je do ludzkiego ciała posiadającego ludzkie instynkty i on pokochał te kłamstwa.

I przeżywał je w snach.

Jadł machinalnie, a posiłek utykał mu w gardle. Spłukał go zimną kawą i nalał sobie jeszcze jedną filiżankę z podgrzewanego dozownika.

Damona mógł stąd wyrwać. Reszta musi zginąć. Żeby uratować Damona, musi zachować spokój, a Gabriel musi zwieść stojących za nim ludzi, obiecać im życie, obiecać im pomoc, która nigdy nie nadejdzie. Zginą wszyscy oprócz niego, Gabriela i Damona. Zastanawiał się, jak namówić Damona do opuszczenia stacji… a raczej, czy wolno mu to robić. Jeśli będzie musiał użyć argumentów… to jakich?

Alicja Lukas-Konstantin. Pomyślał o tej, która pomagała mu chronić Damona. Ona nigdy nie opuści stacji. A strażnicy ze szpitala, którzy złożyli się i dali mu pieniądze? A Dołowiec, który chodził za nimi wszędzie i czuwał nad nimi? A ludzie, którzy przetrwali piekło na statkach i Q? A mężczyźni i kobiety, i dzieci…?

Szlochał wsparty na dłoni, a gdzieś głęboko w nim kryły się pracujące z chłodną inteligencją instynkty, które wiedziały, jak zniszczyć takie miejsce, jak Pell, wiedziały, że on tylko w tym celu istnieje.

Reszcie już nie wierzył.

Otarł oczy i czekał popijając kawę.



NOSICIEL UNII JEDNOŚĆ:


OTWARTY KOSMOS; 8/1/53

Kości potoczyły się po stole. Wyszła dwójka. Ayres wzruszył markotnie ramionami, Dayin Jacoby zapisał punkty, a do następnego rzutu przygotował się Azov. Dwaj strażnicy pełniący zawsze służbę w kabinie głównej pokładu dolnego siedzieli na ławach pod ścianą obserwując grę. Ich młode, nieskazitelne twarze nie zdradzały żadnych emocji. Ayres z Jacobym, a czasem też Azov, grali o umowne punkty, zobowiązawszy się do uregulowania wszelkich długów prawdziwymi kredytami po wspólnym dotarciu do jakiegoś cywilizowanego miejsca; a to, myślał Ayres, było tak samo niepewne, jak rzuty kośćmi.

Aktualnie jedynym wrogiem była nuda. Azov stawał się coraz bardziej towarzyski, siadywał ubrany na czarno i ponury, przy stole i grywał z nimi, bo nie mógł się zniżać do uprawiania hazardu z własną załogą. Być może te manekiny zabawiały się gdzie indziej. Ayres nie mógł sobie tego jakoś wyobrazić. Nic ich nie wzruszało, nic nie rozjaśniało tych pustych, nienawidzących oczu. Tylko Azov… przychodził do nich od czasu do czasu, kiedy siedzieli w kabinie głównej, a było to osiem i dziewięć godzin dziennie monotonnego siedzenia, bo nie mieli nic do roboty, nie przewidziano dla nich żadnych rozrywek. Przeważnie przesiadywali w jednym pomieszczeniu, w którym mogli bez ograniczeń przebywać i rozmawiali… w końcu rozmawiali.

Jacoby nie przejawiał w tych rozmowach żadnych hamulców; ten człowiek zwierzał się z intymnych szczegółów swojego życia, mówił bez ogródek o swoich sprawach, o swoich poglądach. Ayres opierał się wysiłkom, jakich nie szczędzili Jacoby z Azovem, aby wciągnąć go w rozmowę o rodzinnym świecie. Tkwiło w tym niebezpieczeństwo. Ale mimo wszystko rozmawiał… o swych wrażeniach z podróżowania statkiem, o obecnej sytuacji, o niczym i o wszystkich, co tylko uznał za nieszkodliwy temat do konwersacji; o abstraktach prawa i teorii ekonomii, w czym Jacoby i Azov też mieli pewne doświadczenie… żartując lekko na temat waluty, jaką będą spłacać swe długi; Azov śmiał się szczerze. Nieopisaną ulgą było mieć kogoś, z kim można porozmawiać, z kim można wymieniać uprzejmości. Między nim a Jacobym zrodziła się jakaś więź… coś w rodzaju pokrewieństwa, niechciana, ale nieunikniona. Byli sobie obaj niezbędni, aby nie popaść w szaleństwo. W końcu zaczął odczuwać to samo przywiązanie w stosunku do Azova, znajdując go sympatycznym i obdarzonym poczuciem humoru. Niebezpieczna sytuacja, zdawał sobie z tego sprawę.

Następną kolejkę wygrał Jacoby. Azov skrupulatnie odnotował punkty i zwrócił się do manekinów.

— Jules. Daj tu butelkę, z łaski swojej.

Jeden z nich wstał i wyszedł, aby zrealizować zamówienie.

— Myślałem, że zwracacie się do nich po numerach — mruknął pod nosem Ayres; opróżnili już jedną butelkę. I zaraz potem pożałował swego żartu.

— W Unii jest wiele rzeczy, których pan nie rozumie — odparował Azov. — Ale może mieć pan jeszcze okazję.

Ayres roześmiał się i nagle poczuł chłód w brzuchu. Jaką okazję? utknęło mu w gardle. Za dużo razem wypili. Azov nigdy nie rozmawiał o ambicjach swojego narodu, o żadnych konstrukcjach leżących za Pell. Pozwolił sobie na lekką zmianę wyrazu twarzy i, ku obopólnej konsternacji, w tym samym momencie zmieniła się twarz Azova. Ta chwila trwała długo, w zwolnionym tempie, spowita w oparach alkoholu, a jej trzecim, mimowolnym uczestnikiem był Jacoby.

Ayres roześmiał się znowu z przymusem, usiłując nie okazywać swego poczucia winy. Rozparł się wygodnie w fotelu i patrzył na Azova.

— A co, oni też grywają? — spytał udając, że nie zrozumiał.

Azov zacisnął usta w cienką linię, spojrzał na niego spód srebrzystych brwi, uśmiechnął się z jakimś grzecznościowym rozbawieniem.

Nie wracam do domu, pomyślał Ayres z rozpaczą. Nie będzie żadnego ostrzeżenia. To chciał powiedzieć.



PELL: TUNELE DOŁOWCÓW; 8/1/53; godz. 1830

W ciemnościach wyczuwało się obecność wielu ciał. Damon nasłuchiwał przez chwilę, zaalarmowany jakimś poruszeniem w pobliżu i drgnęł znowu, kiedy w czerni tunelu jego ręki dotknęła czyjaś dłoń. Skierował w tę stronę reflektor dygocząc z zimna.

— Ja, Niebieskozęby — szepnął znajomy głos. — Ty iść zobaczyć ona?

Damon zawahał się; patrzył długo w stronę drabinek, które rozciągały się niczym pajęcza sieć poza zasięg jego reflektora.

— Nie — powiedział w końcu ze smutkiem. — Nie. Tylko tędy przechodziłem. Idę do sekcji białej. Chcę tylko przejść.

— Ona prosić ty przyjść. Prosić. Cały czas prosić.

— Nie — szepnął chrapliwie, uświadamiając sobie, że czasu jest coraz mniej, że niedługo nie będzie w ogóle żadnej szansy. — Nie, Niebieskozęby. Kocham ją i nie pójdę. Czy nie zdajesz sobie sprawy, że gdybym tam poszedł, naraziłbym ją na niebezpieczeństwo? Przyszliby tam ludzie-z-karabinami. Nie mogę. Chcę, ale nie mogę.

Ciepła dłoń Dołowca poklepała go po ręku i nie puszczała.

— Ty mówić dobra rzecz.

Był zaskoczony. Dołowiec rozumował, i chociaż wiedział, że oni potrafią myśleć, zaskoczyło go, że tok ich myśli jest podobny do ludzkiego. Uścisnął dłoń Dołowca wdzięczny Niebieskozębemu za obecność w godzinie, kiedy niewiele było innych powodów do zadowolenia. Usiadł powoli na metalowych stopniach, odetchnął spokojnie przez maskę… wdychał tę namiastkę komfortu, jaką dawała chwila odpoczynku z dala od nieprzyjaznych oczu, ze stworzeniem, które pomimo wszystkich dzielących się różnic stało się przyjacielem. Hisa przycupnął przed nim na platformie z oczyma błyszczącymi odbitym światłem i poklepał go towarzysko po kolanie.

— Czuwasz nade mną przez cały czas — powiedział Damon.

Niebieskozęby zakołysał potakująco górną połową ciała.

— Hisa są bardzo życzliwi — ciągnął Damon. — Bardzo dobrzy.

Niebieskozęby przechylił na bok głowę i zmarszczył brwi.

— Ty ona dziecko. — Hisa bardzo trudno było pojąć co to rodzina. — Ty dziecko Licii.

— Tak, jestem jej dzieckiem.

— Ona twoja matka.

— Tak.

— Milio ona dziecko.

— Tak.

— Ja kochać on.

Damon uśmiechnął się smutno.

— Nie uznajesz kompromisów, prawda, Niebieskozęby? Wszystko albo nic. Jesteś dobrym stworzeniem. Ile ludzi zna hisa? Zna innych ludzi… czy tylko Konstantinów? Podejrzewam, że wszyscy moi przyjaciele nie żyją, Niebieskozęby. Próbowałem ich odszukać i doszedłem do wniosku, że albo się ukrywają, albo nie żyją.

— Robić moje oczy smutne, człowiek-Damon. Może hisa znaleźć. Ty powiedzieć nam ich imię.

— Chodzi o kogoś z Dee albo z Ushantów, albo z Mullerów.

— Ja zapytać. Ktoś wie może. — Niebieskozęby przytknął palec do swojego płaskiego nosa. — Znaleźć oni.

— Tym?

Niebieskozęby wyciągnął rękę i z namaszczeniem pogładził Damom po szczecinie porastającej dawno nie golone policzki.

— Twoja twarz jak hisa, a ty pachnieć jak człowiek.

Pomimo przygnębienia Damon uśmiechnął się rozbawiony.

— Chciałbym wyglądać jak hisa. Mógłbym sobie wtedy chodzić, gdzie chcę. Tym razem o mało mnie nie złapali.

— Ty przyjść tu przestraszony — przyznał Niebieskozęby.

— Wyczuwacie strach?

— Ja widzieć twoje oczy. Dużo bólu. Czuć krew, czuć uciekać mocno.

Damon podstawił łokieć pod światło. Rozharatał go gdzieś boleśnie, rozdzierając przy tym rękaw. Rana krwawiła.

— Uderzyłem się o drzwi — wyjaśnił.

Niebieskozęby podsunął się do niego nie wstając z kucek.

— Ja mogę zatrzymać boleć.

Damon przypomniał sobie, jak hisa leczą swoje rany i potrząsnął głową. — Nie. Ale czy zapamiętałeś nazwiska, które ci wymieniłem?

— Dee. Ushant. Mul-ler.

— Znajdziesz ich?

— Spróbować — powiedział Niebieskozęby. — Przyprowadzić onych?

— Przyjdziesz i zaprowadzisz mnie do nich. Wiesz, że ludziez-karabinami zamykają tunele prowadzące do białego?

— Wiedzieć tak. My Dołowcy, my chodzić wielkimi tunelami z wierzchu. Kto patrzeć na my?

Damon wciągnął przez maskę głęboki oddech, wstał znowu na przyprawiających go o zawroty głowy stopniach i biorąc do ręki reflektor przytulił drugim ramieniem hisa.

— Kocham cię — mruknął.

— Kochać ciebie — powiedział Niebieskozęby i pierzchnął w mrok; przez chwilę Damon wyczuwał jeszcze lekkie poruszenie, wibracje metalowych stopni, potem wszystko ustało.

Damon podjął wędrówkę licząc zakręty i poziomy. Bez brawury. Niewiele już brakowało, kiedy próbował wejść do białego. W całym doku podniósł się alarm. Było mu mdło ze strachu, że może to pociągnąć za sobą kontrolę tuneli, ściągnąć kłopoty na Dołowców, matkę i na nich wszystkich. Ciągle jeszcze drżały mu kolana, chociaż nie zawahał się strzelić, kiedy został do tego zmuszony; strzelił do nie opancerzonego strażnika, może nawet go zabił; chciał go zabić.

Na myśl o tym zrobiło mu się niedobrze.

A mimo to miał nadzieję, że zabił i dzięki temu nikt nie będzie kojarzył alarmu z jego nazwiskiem. Miał nadzieję, że świadek nie żyje.

Dotarł do włazu prowadzącego na korytarz, przy którym znajdował się bar Ngo i wciąż jeszcze dygotał. Wszedł do wąskiej śluzy, ściągnął z twarzy maskę i wykorzystał kartę zatwierdzoną przez służbę bezpieczeństwa, którą rezerwował tylko na specjalne okazje. Właz śluzy otworzył się nie pobudzając alarmu. Puścił się biegiem wąskim, opuszczonym korytarzem i otworzył tylne drzwi baru ręcznym kluczem.

Żona Ngo odwróciła się od kuchennego blatu, popatrzyła na niego zaskoczona i wypadła z kuchni do sali restauracyjnej. Damon zamknął za sobą drzwi i otworzył drzwi magazynku, żeby wrzucić tam maskę do oddychania. Z podniecenia zapomniał jej zostawić w śluzie i zabrał ze sobą. To świadczyło o stanie jego nerwów. Podszedł do kuchennego zlewu i umył twarz i ręce’ starając się spłukać z siebie plamy krwi, strach i wspomnienia.

— Damon.

— Josh. — Odwrócił znużony wzrok na drzwi prowadzące do sali frontowej i wytarł twarz ręcznikiem wiszącym obok zlewu. — Wpadka. — Mijając Josha wszedł do sali frontowej, podszedł do kontuaru i oparł się na nim ciężko. — Dasz butelkę? — zwrócił się do Ngo.

— Znowu wchodziłeś tym drzwiami — syknął z niezadowoleniem Ngo.

— Sytuacja awaryjna — odparł Damon.

Josh podszedł z boku i chwycił go delikatnie za ramię.

— Damom daj sobie na chwilę spokój z piciem — powiedział. — Chodź no tu. Chcę z tobą porozmawiać.

Podszedł za nim do alkowy, która stanowiła ich terytorium. Josh wepchnął go w kąt, skąd był niewidoczny dla innych gości posilających się w barze. Z kuchni, do której wróciła żona Ngo z synem, dobiegł brzęk talerzy. W sali unosił się zapach nieśmiertelnego gulaszu Ngo.

— Posłuchaj — zagaił Josh, kiedy usiedli — chcę, żebyś przeszedł się ze mną na drugą stronę korytarza. Znalazłem kontakt, który chyba może nam pomóc.

Damon słyszał wszystko, ale potrzeba było trochę czasu, aby słowa Josha do niego dotarły.

— Z kim rozmawiałeś? Kogo ty znasz?

— Nie ja. To ktoś, kto cię rozpoznał, kto potrzebuje twojej pomocy. Nie znam całej tej historii. Jakiś twój przyjaciel. Istnieje pewna organizacja… grupuje ludzi z Q i z Pell. Wielu ludzi, których znasz ty, może z kolei pomóc im.

Damon usiłował przyswoić sobie słowa Josha.

— Zdajesz sobie sprawę, jak nikłe mamy szanse rzucając się z motłochem z Q na żołnierzy? I dlaczego przyszli z tym do ciebie? Dlaczego do ciebie, Josh? Może boją się, że rozpoznałbym twarze i domyślił się czegoś. Nie podoba mi się to.

— Damon. Ile czasu nam zostało? To jakaś szansa. Na tym etapie wszystko jest ryzykiem. Chodź ze mną. Proszę cię, chodź ze mną.

— Prawdopodobnie przeprowadzają kontrolę w całym białym. Nadziałem się tam na czujnik alarmowy… całkiem możliwe, że kogoś zabiłem. Będą teraz stawali na głowie, żeby znaleźć tego, kto korzysta z przejść…

— A więc ile czasu możemy poświęcić na zastanawianie się? Jeśli nie… — Urwał posyłając zniecierpliwione spojrzenie żonie Ngo, która postawiła przed nimi miski z gulaszem. — Wychodzimy na chwilę. Odgrzejesz nam, jak wrócimy.

Patrzyły na nich ciemne oczy. W milczeniu, bo ta kobieta wszystko robiła w milczeniu, zabrała miski i postawiła je na innym stoliku.

— To nie potrwa długo — powiedział Josh. — Damom proszę cię.

— Mówili, że co zamierzają? Napaść na centralę?

— To za duże ryzyko. Chcą dostać się na prom. Zorganizować obronę na Podspodziu… nie jest nas dużo. Damom wszystko zależy od twojego rozeznania. Od twojej umiejętności radzenia sobie z komputerem i znajomości przejść.

— Mają pilota?

— Tak, chyba tak.

Usiłował pozbierać myśli. Potrząsnął głową.

— Nie.

— Dlaczego nie? Sam mówiłeś o promie. Sam to planowałeś.

— Ale nie kosztem kolejnego wybuchu zamieszek na stacji. Nie kosztem dalszych ofiar śmiertelnych w imię realizacji planu, który nigdy się nie powiedzie…

— Chodź i porozmawiaj z nimi. Chodź ze mną. A może mi nie ufasz? Damom jak długo można czekać na okazję? Nawet nie wysłuchałeś, o co dokładnie chodzi.

Damon westchnął.

— Dobrze, pójdę — zadecydował. — Obawiam się, że niedługo zaczną sprawdzać w zielonym dokumenty. Porozmawiam z nimi. Może znam lepsze sposoby. Spokojniejsze. To daleko?

— W barze Mascariego.

— Po drugiej stronie korytarza?

— Tak. Chodź.

Damon wstał i lawirując między stolikami ruszyli ku wyjściu.

— Hej, wy — burknął za nimi Ngo, gdy go mijali. Zatrzymali się. — Jeśli macie sprowadzić na mnie jakieś kłopoty, to lepiej tu nie wracajcie. Słyszycie? Pomagałem wam, ale nie chcę takiej zapłaty. Słyszycie?

— Słyszę — powiedział Damon.

Nie było czasu na ugłaskiwanie Ngo. Josh czekał przy drzwiach wejściowych. Damon podszedł do niego, spojrzał w lewo, potem w prawo i przecięli razem korytarz wchodząc do hałaśliwego i mroczniejszego wnętrza baru Mascariego.

Mężczyzna siedzący na lewo od wejścia wstał i podszedł do nich. „Tędy”, powiedział i Damon widząc, że Josh bez wahania skręca we wskazanym kierunku, stłumił cisnące mu się na usta obiekcje i podążył za nim w drugi koniec sali, gdzie było tak ciemno, że miał trudności z omijaniem krzeseł.

W odgrodzonej kotarą alkowie płonęło przytłumione światło. Weszli z Joshem do środka, ale ich przewodnik gdzieś przepadł.

W chwilę potem wszedł za nimi inny mężczyzna, młody z blizną na twarzy. Damon nie znał go. „Idą”, powiedział młody człowiek i kotara drgnęła ponownie; do alkowy weszło jeszcze dwóch mężczyzn.

— Kressich — mruknął Damon. Tego drugiego widział po raz pierwszy.

— Zna pan pana Kressicha? — spytał nowo przybyły.

— Tylko z widzenia. Kim pan jest?

— Nazywam się Jessad… pan Konstantin, jeśli się nie mylę? Młodszy Konstantin?

Wszelkiego rodzaju rozpoznanie działało mu na nerwy. Spojrzał zdezorientowany na Josha dostrzegając rozbieżności w relacji, którą od niego usłyszał. Podobno mieli go znać. Ten człowiek nie powinien sprawiać wrażenia zaskoczonego.

— Damon — odezwał się Josh — ten człowiek jest z Q. Porozmawiajmy o szczegółach. Siadaj.

Zaniepokojony, usiadł niepewnie przy małym stoliku; pozostali też zajęli swoje miejsca. Po raz drugi spojrzał na Josha. Ufał Joshowi. Ufał mu jak samemu sobie. Poproszony o to, oddałby mu swe życie nie mając dla niego lepszego zastosowania. A Josh go okłamał. Wszystko co wiedział o człowieku nagabującym Josha, było kłamstwem.

Czy grożą nam czymś? zastanawiał się gorączkowo, poszukując jakiejś przyczyny tej szarady.

— O jakiej propozycji mamy rozmawiać? — spytał marząc tylko, aby stąd wyjść, zabrać ze sobą Josha i wyjaśnić z nim sprawę.

— Kiedy Josh powiedział mi, że ma kontakty — zaczął powoli Jessad — nie przypuszczałem, że chodzi o pana. Jest pan daleko lepszą osobą, niż śmiałbym się spodziewać.

— Naprawdę? — oparł się pokusie posłania Joshowi jeszcze jednego spojrzenia. — A czego pan się mianowicie spodziewa, panie Jessad z Q?

— Josh panu nie mówił?

— Josh powiedział, że dobrze by było, gdybym z panem porozmawiał.

— Chodzi o znalezienie sposobu na oddanie stacji z powrotem w pana ręce.

Nawet jeden mięsień nie drgnął na twarzy Damona.

— Uważacie, że macie takie możliwości?

— Ja mam ludzi — wtrącił się Kressich. — Dowodzi nimi Coledy. Jesteśmy w stanie w ciągu pięciu minut zorganizować tysiąc ludzi.

— Zdajecie sobie sprawę, co się może wtedy stać — powiedział Damon. — Pakujemy się po szyję w żołnierzy. Trupy w korytarzach, o ile nie wyeksmitują nas wszystkich w próżnię.

— Pan wie — powiedział spokojnie Jessed, — że cała stacja jest ich. Mogą z nią zrobić, co chcą. Poza panem nie ma nikogo z wyższych władz, kto ująłby się za starą Pell. Lukas… jest skończony. Mówi tylko to, co Mazian da mu do przeczytania. Pilnują go wszędzie, gdzie tylko się ruszy. Prawda, jednym wyjściem są trupy w korytarzach. Drugim jest to, co dali Lukasowi, mam rację? Panu też podsuną do przeczytania przygotowywane zawczasu przemówienia. Pozwolą panu występować na zmianę z Lukasem albo od razu pozbędę się pana. Mimo wszystko ma ją przecież Lukasa, który bez sprzeciwów wypełnia ich rozkazy… nieprawdaż?

— Dosadnie pan to wyłożył, panie Jessad — powiedział Damon. A co z promem? pomyślał odchylając się na oparcie krzesła. Spojrzał na Josha i napotkał jego zaniepokojony wzrok. Zwrócił oczy z powrotem na Jessada. — Co proponujecie?

— Pomoże nam się pan dostać do centrali. Resztą zajmiemy się sami.

— To się nigdy nie uda — zaoponował Damon. — Wokół stacji krążą statki wojenne. Nie możecie trzymać ich na dystans opanowując centralę. Rozwalą nas; nie bierzecie tego pod uwagę?

— Mam sposoby, które zapewnią nam powodzenie.

— No to niech je pan przedstawi. Niech pan wyłoży bez ogródek swoją propozycję i da mi noc na zastanowienie.

— Mamy pana stąd wypuścić, skoro poznał pan nasze twarze i nazwiska?

— Znacie mnie — przypomniał Jessadowi, w którego oczach pojawił się lekki błysk.

— Zaufaj mu — powiedział Josh. — Uda się.

Na zewnątrz rozległ się jakiś łomot słyszalny nawet pomimo głośnej muzyki. Kotara wybrzuszyła się do wewnątrz; do alkowy wpadł tyłem Coledy i zwalił się na stolik z wypaloną w czole dziurą. Kressich zerwał się na nogi z piskiem przerażenia. Damon odskoczył pod ścianę, Josh znalazł się momentalnie przy nim, a Jessad złapał się za kieszeń. Przy akompaniamencie zagłuszających muzykę wrzasków dochodzących z zewnątrz, w wejściu do alkowy pojawili się opancerzeni żołnierze z gotowymi do strzału karabinami.

— Nie ruszać się! — krzyknął jeden z nich.

Jessad wyszarpnął z kieszeni pistolet. Wypalił karabin i po alkowie rozszedł się swąd spalenizny, a Jessad padł na podłogę; jego ciałem wstrząsały śmiertelne drgawki. Damon patrzył na żołnierzy i lufy karabinów oszołomiony z przerażenia. Josh stojący obok, zamarł w bezruchu.

Żołnierz wciągnął za kołnierz jakiegoś człowieka… Ngo, który unikał wzroku Damona i wyglądało na to, że zaraz zwymiotuje.

— To co? — spytał żołnierz.

Ngo kiwnął głową.

— Zmuszali mnie, żebym ich ukrywał. Grozili mi. Grozili mojej rodzinie. My chcemy przejść do białego. My wszyscy.

— Co to za jeden? — Żołnierz wskazał ruchem głowy Kressicha.

— Nie wiem — jęknął Ngo. — Nie znam go. Tych innych nie znam.

— Wyprowadzić ich — rzucił oficer. — Wszystkich przeszukać. Zabitych też.

To był koniec. Sto myśli kłębiło się Damonowi pod czaszką… sięgnąć do kieszeni po pistolet — uciekać tak daleko, jak się da, dopóki go nie zastrzelą.

A Josh… a matka i brat…

Ręce żołnierzy chwyciły go za ramiona; odwróciły brutalnie twarzą do ściany; kazali mu rozstawić szeroko nogi. To samo spotkało stojącego obok Josha i Kressicha. Przeszukali mu kieszenie i znaleźli karty i pistolet, który już kwalifikował go do rozstrzelania na miejscu.

Odwrócili go z powrotem plecami do ściany i przyjrzeli mu się uważniej.

— Ty jesteś Konstantin?

Nie odpowiedział. Jeden zadał mu w brzuch cios, od którego zgiął się wpół; nisko pochylony, natarł na tego człowieka ramieniem przewracając go razem z krzesłem pod stolik. Jakiś bucior spadł mu na plecy; tratowały go nogi walczących nad nim ludzi. Uwolnił się z uścisku człowieka, którego ogłuszył i czepiając się brzegu stolika starał się podźwignąć na równe nogi. Strzał osmalił mu ramię i Kressich padł trafiony w żołądek.

Oberwał kolbą karabinu. Kolana ugięły się pod nim odmawiając posłuszeństwa i mimo wysiłku, nie mógł dalej prostować nóg; drugi cios — w ramię wyciągnięte na blacie stolika. Zwalił się z powrotem na ziemię, zwinął w kłębek pod celnym kopem ciężkiego buta i pozostał w takiej pozycji, znosząc razy, dopóki nie skopali go prawie do nieprzytomności. Wtedy dwóch wzięło go pod pachy i powlokło za sobą. „Josh”, jęknął półprzytomnie, „Josh”.

Josha też podnieśli; zwisał bezwładnie, podtrzymywany przez dwóch innych żołnierzy, którzy potrząsali nim brutalnie, żeby go ocucić. Udało mu się wreszcie stanąć na własnych nogach. Głowa kiwała mu się na wszystkie strony jak pijanemu. Krwawił ze skroni. Ponaglać Kressicha do wstania nie miało sensu; ruszał się jeszcze z otwartą raną jamy brzusznej i wykrwawiał szybko. Zostawili go.

Gdy wywlekli ich do sali głównej, Damon rozejrzał się dokoła. Ngo uciekł, albo go zabrali. Czmychnęli wszyscy goście. Gdzieniegdzie leżały tylko trupy, a pod ścianami stało kilku żołnierzy z karabinami.

Żołnierze wyciągnęli jego i Josha na zewnątrz, na korytarz. Kilku bywalców wylegało z baru Ngo i przyglądało się, jak przemaszerowywali. Damon odwrócił głowę zawstydzony faktem, że jego aresztowanie stało się widowiskiem publicznym.

Myślał, że poprowadzą ich przez doki do statków. Kiedy skręcili za róg, weszli na doki i skierowali się w lewo, stwierdził, że się mylił. To był bar, który żołnierze objęli w swoje wyłączne władanie, kwatera, miejsce, do którego cywile nie mieli prawa wstępu.

Muzyka, narkotyki, alkohol — wszystko, co miał do zaoferowania sektor cywilny. Damon rozglądał się tępo, gdy wciągali ich do środka w pełzający nisko dym i grzmot muzyki. Ciekawe — stało tam biurko, świadectwo czegoś oficjalnego. Żołnierze doprowadzili ich przed nie, a miejsce za biurkiem zajął jakiś mężczyzna trzymający szklankę z drinkiem, który zmierzył zamglonym wzrokiem aresztantów.

— Mamy tu coś — powiedział dowódca oddziału, który ich tu przyprowadził. — Flota poszukuje tych dwóch. Ten to Konstantin. I mamy tu Unicowa. Podobno przystosowany… ale zabieg przeprowadzono na Pell.

— Uniowiec. — Sierżant za biurkiem oderwał wzrok od Damona i z nieprzyjemnym uśmiechem spojrzał na Josha. — A w jaki to sposób takie przyjemniaczki jak ty dostają się na Pell, co? Masz jakąś dobrą historyjkę, Uniowcu?

Josh milczał.

— Ja ci ją opowiem — rozdarł się od drzwi chrapliwy głos przywykły do wstrząsania ścianami. — On należy do Norwegii.

Śmiech i rozmowy ustały, jak nożem uciął; dziwne, że nie ścichła też muzyka. Przybysze, opancerzeni, w odróżnieniu od większości ludzi przebywających w barze, wkroczyli do środka z obcesowością, która zaskoczyła obecnych.

— Norwegia — mruknął ktoś. — Wynocha stąd, sukinsyny z Norwegii.

— Twoje nazwisko? — ryknął dowódca interweniującego oddziału.

— Albo nas wszystkich powystrzelacie? — dorzucił kpiąco ktoś inny.

Niski mężczyzna o donośnym głosie nacisnął przycisk komunikatora na ramieniu i powiedział coś, co utonęło w ryku muzyki, potem odwrócił się i dał znak ręką dwunastu towarzyszącym mu żołnierzom, którzy od razu rozwinęli się w tyrallierę. Potoczył teraz powoli wzrokiem po zebranych.

— Żaden z was nie jest w stanie zajmować się czymkolwiek. Przetrząsnąć tę spelunę. Jeśli jest tu ktoś z naszych ludzi, obedrę go ze skóry. Jest tu taki?

— Spróbuj trochę dalej — krzyknął ktoś. — To teren Australii. Norwegia nie ma żadnego prawa stawiać nas na baczność. — Oddajcie więźniów — powiedział niski mężczyzna.

Nikt się nie poruszył. Karabiny żołnierzy Norwegii opuściły się i z grupy żołnierzy Australii podniosły się okrzyki strachu i wściekłości. Damon stał i obserwował zajście półprzytomnym wzrokiem, a tymczasem dwóch z tej dwunastki podeszło do niego i do Josha, brutalny chwyt zacisnął się na jego ramieniu, wyrwał go z rąk człowieka, który go trzymał, i pociągnął w kierunku drzwi. Josh nie stawiał oporu. On tak. Dopóki byli razem… tylko tyle im pozostało.

— Wyprowadzić ich — ryknął mały człowiek do swoich żołnierzy.

Wypchnięto ich szybko na zewnątrz; dwóch żołnierzy zostało ze swym dowódcą w barze. Dopiero gdy mijali korytarz poziomu dziewiątego, zastąpili im drogę inni żołnierze. Ci też byli z Norwegii.

— Pędźcie do meliny Australii — krzyknął do tamtych któryś z prowadzących ich żołnierzy; to był głos kobiety. — Do MacCarthy’ego. Di trzyma ich tam wszystkich na muszce. Potrzebuje szybko paru ludzi do pomocy.

Żołnierze rzucili się pędem we wskazanym kierunku. Ich eskorta stopniała do czterech żołnierzy; poszli dalej w kierunku włazu do doku niebieskiego, przy którym stali strażnicy.

— Przepuście nas — zażądał dowódca ich eskorty. — Mamy za plecami zapalną sytuację.

Strażnicy byli z Australii. Świadczyły o tym napisy i emblematy. Warta opornie otworzyła właz i przepuściła ich.

Dalej był już dok niebieski, gdzie obok Indii, Australii i Europy cumowała Norwegia. Damon idąc zaczynał odczuwać skutki szoku, jeśli nie ból z odniesionych ran. Tutaj byli sami wojskowi, wszędzie kręcili się żołnierze, wojskowe brygady w mundurach roboczych ładowały na statki skrzynie z zaopatrzeniem.

Przed nim stał otworem rękaw przejściowy Norwegii. Weszli po rampie do rękawa, minęli chłodny tunel i znaleźli się w śluzie powietrznej. Czekali tam na nich kolejni żołnierze z emblematami Norwegii.

— Talley — powiedział jeden uśmiechając się z zaskoczeniem. — Witaj w domu, Talley.

Josh rzucił się do ucieczki. Dopadli go dopiero w połowie rękawa przejściowego.



PELL: NORWEGIA;


DOK NIEBIESKI; 8/1/53;


GODZ. 1930

Signy podniosła wzrok od swojego biurka i przez chwilę kręciła gałką dostrojenia komunikatom starając się wyciszyć trzaski zakłóceń i słuchając meldunków swych żołnierzy z doków i z innych posterunków. Uśmiechnęła się zagadkowo do eskorty i do Talleya. Znajdował się w opłakanym stanie… nie ogolony, brudny, pokrwawiony. Szczękę miał opuchniętą.

— Nie mogłeś się doczekać, kiedy się ze mną zobaczysz? zakpiła. — Nie spodziewałam się, że jeszcze kiedyś mnie odwiedzisz.

— Damon Konstantin… przyprowadzili go na pokład. Jest u żołnierzy. Pomyślałem sobie, że może będzie pani chciała z nim porozmawiać.

Zdumiało ją to.

— Próbujesz napuścić mnie na niego, tak?

— On tu jest. Obaj tu jesteśmy. Niech go pani stamtąd zabierze.

Rozparła się wygodnie w fotelu i popatrzyła na Josha z zaciekawieniem.

— A więc potrafisz się wysłowić — powiedziała. — Nigdy nie byłeś zbyt rozmowny.

Tym razem nie miał nic do powiedzenia.

— Pogrzebali ci w umyśle — zauważyła — i teraz jesteś przyjacielem Konstantina, tak?

— Proszę panią — powiedział łamiącym się głosem. — Na jakiej podstawie?

— Zwyczajnej. Jest pani potrzebny. A oni go zabiją. Przypatrywała się mu spod na wpół przymkniętych powiek.

— Cieszysz się, że wróciłeś, prawda? — Zamrugała lampka żądania połączenia, które najwyraźniej nie mogło iść przez komunikator.

Włączyła fonię i nacisnęła przycisk odbioru.

— Wywiązała się bójka — usłyszała. — U McCarthy’ego.

— Di bierze w niej udział? — spytała. — Dajcie mi Di.

— Jest zajęty — usłyszała w odpowiedzi.

Skinęła ręką na strażników, żeby wyprowadzili Talleya. Zami otała inna lampka.

— Mallory! — krzyknął Josh wywlekany przez drzwi.

— Europa chce z panią rozmawiać — oznajmił komunikator. — Mazian na linii.

Wcisnęła przycisk odbioru. Talleya zabrali, żeby, miała nadzieję, zamknąć go gdzieś.

— Europa, tu Mallory.

— Co tam się dzieje?

— Mam kłopoty w dokach, sir. Za pozwoleniem, sir, Janz zgłasza się po instrukcje. — Rozłączyła się z Mazianem.

— Dostał — meldowano poprzez drugi kanał. — Kapitanie, postrzelili Di.

Zacisnęła dłoń w pięść i oderwała się od aparatu.

— Wynieście go stamtąd, wynieście go, z kim rozmawiam?

— Tu Uthup — odpowiedział żeński głos. — Człowiek z Australii strzelił do Di.

Nacisnęła inny przycisk.

— Dajcie mi Edgara. Szybko!

— Sforsowaliśmy drzwi — meldowała Uthop. — Mamy Di.

— Pogotowie ogólne dla żołnierzy Norwegii. Mamy kłopoty w dokach. Pędźcie tam!

— Tu Edger — usłyszała. — Mallory, odwołaj swoją sforę.

— Ty odwołaj swoją, Edger, bo będę do nich strzelać bez ostrzeżenia. Zastrzelili Di Janza.

— Przywołam ich do porządku — powiedział i wyłączył się. W korytarzach Norwegii rozbrzmiewał ochrypły klakson sygnału alarmowego i migotały niebieskie lampki. W miarę jak statek osiągał gotowość alarmową, w jej kabinie ożywały pulpity i ekrany.

— Wchodzimy — odezwał się głos Uthop. — Mamy go ze sobą, kapitanie.

— Dawajcie go do środka, Uthup, dawajcie go tu.

— Schodzę tam, na dół, kapitanie — to mówił Graff kierując się do doków.

Zaczęła naciskać guziki szukając kamery przekazującej obraz z zewnątrz i klnąc techników; ktoś musiał to mieć na wizji. Znalazła wreszcie — zbliżająca się grupa niosła więcej niż jedno ciało. Żołnierze Norwegii wysypali się w pośpiechu na dok i zajęli pozycje wokół przewodów startowych i wejścia do rękawa.

— Dajcie mi lekarza do komunikatora — rozkazała.

— Lekarz gotowy — usłyszała obserwując znajomą postać dołączającą do żołnierzy i przejmującą dowodzenie. Graff był już na zewnątrz. Znalazła chwilę czasu, aby odetchnąć swobodniej.

— Europa wciąż czeka — przypomniał jej komunikator.

Przełączyła się z powrotem na ten kanał.

— Kapitanie Mallory, co za wojnę tam prowadzicie?

— Jeszcze nie wiem, sir. Dowiem się, kiedy tylko zdołam ściągnąć na pokład moich żołnierzy.

— Odebraliście Australii więźniów. Dlaczego?

— Jednym z nich jest Damon Konstantin, sir. Połączę się z panem jeszcze raz, jak tylko dowiem się, co z Di Janzem. Za pozwoleniem, sir.

— Mallory.

— Tak, sir?

— Australia ma dwóch zabitych. Żądam raportu.

— Złożę go panu, kiedy dowiem się, co zaszło, sir. Na razie wysyłam żołnierzy na dok zielony, póki nie doszło tam jeszcze do kłopotów z cywilami.

— Indie wysyłają tam swoje siły. Niech pani im to zostawi, Mallory, i trzyma swoich żołnierzy z dala od tego rejonu. Wycofać ich z doków. Ściągnąć wszystkich na statek. Chcę panią jak najszybciej widzieć u siebie, słyszy pani, kapitanie?

— Z raportem, sir. Za pozwoleniem, sir.

Lampka zgasła i połączenie zostało przerwane. Rąbnęła pięścią w konsolę, odsunęła z rozmachem fotel i skierowała się do salki chirurgicznej znajdującej się w połowie korytarza odchodzącego od górnego przystanku windy głównej.

Nie było tak źle, jak się obawiała. Di znajdował się pod opieką lekarza i oddychał równomiernie, nie wykazując żadnych oznak, które świadczyłyby, że ich opuszcza. Rana klatki piersiowej, kilka poparzeń. Krwi było dużo, ale Signy widziała już gorsze przypadki. Przypadkowe trafienie w spojenie pancerza. Podeszła sztywno do drzwi, w których stała Uthup w pancerzu, upaćkana od stóp do głów krwią.

— Zabierajcie stąd swoje zafajdane tyłki — krzyknęła wypychając ich na korytarz. — Tu ma być sterylnie czysto. Kto strzelił pierwszy?

— Jakaś pijana, rozmemłana suka z Australii.

— Kapitanie.

— Kapitanie — dodała pokornie Uthup.

— Ty też oberwałaś, Uthup?

— Trochę poparzeń, kapitanie. Za pozwoleniem, zgłoszę się na opatrunek, kiedy skończę z majorem i innymi.

— Mówiłam wam, żeby nie wchodzić na ich teren.

— Usłyszeliśmy przez komunikator, że pojmali Konstantina i Talleya, kapitanie. Na służbie był sierżant i wszyscy tam byli zaprawieni, jak kupcy ze stacji. Major wszedł do środka, a oni powiedzieli, że to nie nasza działka.

— Za wiele sobie pozwolili — mruknęła Signy. — Złożycie raport, żołnierzu Uthup, a ja was poprę. Obdarłabym was ze skóry, gdybyście ustąpili tym sukinsynom Edgera. Możecie mnie cytować, gdzie tylko chcecie. — Wyszła na korytarz przepychając się między żołnierzami. — Wszystko w porządku, Di nie jest zdrowy, ale przynajmniej cały. Spływajcie stąd i dajcie lekarzom pracować. Wracajcie do kwater. Idę zamienić słówko z Edgerem, ale jeśli spotkam was, albo kogoś z waszych w dokach, zastrzelę własnoręcznie. Daję na to słowo. Jazda na dół!

Rozbiegli się. Przeszła na mostek i popatrzyła po jego obsadzie, która czuwała na swoich stanowiskach. Był tam Graff w poplamionym krwią skafandrze.

— Oczyścić się — powiedziała. — Zajmij się swoimi stanowiskami. Mario, zejdź na dół i pogadaj z żołnierzami Uthup i wszystkimi z tego oddziału; interesują mnie nazwiska i dokumenty identyfikacyjne tych żołnierzy z Australii. Chcę złożyć formalną skargę i potrzebne mi to natychmiast.

— Kapitanie. — Mario potwierdził przyjęcie rozkazu.

Oddalił się szybko; stała na mostku i rozglądała się w około, dopóki gapiący się na nią operatorzy nie odwrócili się do pulpitów. Graff wyszedł, żeby doprowadzić się do porządku. Przechadzała się jeszcze między stanowiskami, dopóki nie uświadomiła sobie, że to robi, a wtedy znieruchomiała.

Pozostawała sprawa stawienia się na pokładzie statku Maziana. Mundur miała poplamiony krwią, krwią Di. Postanowiła w końcu, że nie będzie go czyścić i pójdzie, jak stoi.

— Graff dowodzi — rzuciła szorstko. — McFarlane. Potrzebna mi eskorta na Europę. Zajmij się tym.

Ruszyła do windy słysząc, jak jej rozkaz biegnie korytarzami. Żołnierze czekali na nią w korytarzu wyjściowym. Było ich piętnastu w pełnym rynsztunku. Przeszła przez posterunek żołnierzy strzegących rampy wejściowej od strony doku. Nie miała na sobie pancerza. To był bezpieczny dok i nie powinna go potrzebować, ale w tej chwili czułaby się bezpieczniejsza idąc nago przez dok zielony.



PELL: EUROPA;


DOK NIEBIESKI; 8/1/53;


GODZ. 2015

Tym razem Mazian nie kazał na siebie czekać. Była to audiencja dla dwojga, dla niej i Edgera, i Edger przybył na nią pierwszy. Tego można się było spodziewać.

— Siadaj — powiedział do niej Mazian. Zajęła fotel przy stole konferencyjnym, na przeciwko Edgera. Mazian siedział na swoim, u szczytu stołu, opierając się na skrzyżowanych ramionach i wpatrując w nią. — No więc? Gdzie raport?

— W drodze — odparła. — Potrzebuję czasu na przeprowadzenie rozmów i zebrania stosownych danych personalnych. Di, zanim go postrzelili, spisał nazwiska i numery.

— To na pani rozkaz się tam znalazł?

— Moi żołnierze mają z góry wydane rozkazy nieprzymykania oczu na żadne nieprawidłowości, jeśli te dzieją się w ich obecności. Moi ludzie, sir, byli systematycznie prowokowani od czasu tego incydentu z Goforthem. Ja zastrzeliłam tego człowieka, a cierpią za to moi ludzie. Są to drobne zajścia, jakieś potrącenie ramieniem, jakiś docinek, dopóki nie znajdzie się ktoś na tyle pijany, że nie dostrzega różnicy między zaczepką a zwyczajnym buntem. Pewna kobieta żołnierz została poproszona o podanie swojego numeru i bezczelnie odmówiła wykonania tego rozkazu. Aresztowano ją, a ona wyciągnęła pistolet i strzeliła do oficera…

Mazian spojrzał na Edgera i zaraz potem z powrotem na Signy.

— Słyszałem inną wersję. Mówi ona, że pani żołnierze mają polecenie trzymania się razem. Że znajdują się wciąż pod pani rozkazami, nawet na domniemanych przepustkach. Że włóczą się po dokach oddziałami dowodzonymi przez oficerów i we wszystko wtykają nos. Ta cała działalność żołnierzy i personelu Norwegii jest przejawem niesubordynacji i nosi cechy prowokacji, jawnego lekceważenia mojego rozkazu.

— Nie obciążam moich żołnierzy na przepustce żadnymi obowiązkami. Jeśli chodzą grupami, to dla samoobrony. Są szykanowani w barach stojących otworem dla wszystkich, tylko nie dla personelu Norwegii. Ten rodzaj zachowania jest propagowany wśród załóg. Na pana biurko wpłynęła moja skarga w tej sprawie, dotycząca ostatniego tygodnia.

Mazian siedział przez chwilę patrząc na nią i bębniąc powoli palcami w stół; był zdenerwowany. W końcu przeniósł wzrok na Edgera.

— Wahałem się ze złożeniem protestu — odezwał się Edger. — Ale atmosfera staje się coraz gorsza. Najwyraźniej mamy tu do czynienia z pewnymi rozbieżnościami w opinii na temat metod dowodzenia Flotą jako całością. W niektórych kręgach wysuwa się na plan pierwszy lojalność wobec statków — lojalność wobec pewnych kapitanów — być może z przyczyn, których wolę się nie domyślać, zachęcają do tego pewni kapitanowie.

Signy wciągnęła powietrze przez zaciśnięte zęby i walnęła otwartymi dłońmi w stół czyniąc wszystko, aby nie zerwać się z fotela, zanim nie wróci jej zdolność do chłodniejszego rozumowania. Dużo chłodniejszego. Edger i Mazian zawsze byli ze sobą blisko… dawno podejrzewała, że byli sobie bliscy w sposób, na który nie mogła mieć wpływu. Uspokoiła oddech, poprawiła się w fotelu i patrzyła tylko na Maziana nie odzywając się. To była wojna; to był najwęższy przesmyk, jaki kiedykolwiek pokonywała Norwegia, cieśnina ambicji Maziana i Edgera.

— Coś jest bardzo nie tak — powiedziała — skoro zaczynamy już strzelać do siebie. Za pozwoleniem, kapitanie… jesteśmy najstarszymi we Flocie, najdłużej się trzymamy. I powiem panu bez ogródek, że wiem, co jest tu grane i dałam się świadomie wciągnąć w pańską szaradę przystępując do organizowania tej stacji, chociaż nie będzie to miało żadnego znaczenia, gdy Flota stąd odleci. Realizowałam pańskie pozorne operacje i robiłam to sumiennie. Nie zdradziłam się jednym słowem przed moimi żołnierzami ani przed moją załogą z tego, co wiem; a widzę przecież, do czego to wszystko zmierza, orientuję się, że pozwala się żołnierzom robić na tej stacji, co chcą, bo na dalszą metę nie ma to żadnego znaczenia. Bo Pell przestała się liczyć i jej przetrwanie nie leży teraz w naszym interesie. Teraz mamy przed sobą jakiś inny cel. A może od początku go mieliśmy, a pan przygotowywał nas do tego stopniowo, żeby tylko za bardzo nas nie zaszokować, kiedy wreszcie zaproponuje to, co naprawdę chodzi panu po głowie, ten jedyny wybór, jaki nam pan w końcu pozostawi, Sol, prawda? Ziemia. A to będzie długa akcja i niebezpieczna, a do tego obfitująca w mnóstwo kłopotów, kiedy już tam dotrzemy. Flota… przejmuje Kompanię. A więc może ma pan rację. Może tylko to pozostało. Może to tylko ma sens i zakiełkowało w pańskiej głowie już dawno, kiedy Kompania odmówiła nam poparcia. Ale nigdy tam nie dotrzemy, jeśli Pell zniszczy dyscyplinę, na której od dziesięcioleci funkcjonuje ta Flota. Nie dotrzemy tam, jeśli jej człony nie zostaną scalone w coś, co się nie rozpadnie. A do tego prowadzą obecne prześladowania moich ludzi. Podpowiadają mi one, jak dowodzić Norwegią. Jeśli już do nich dochodzi, to znak, że wszystko się rozlatuje. Odbieracie żołnierzom ich numery, ich oznaczenia, ich dane identyfikacyjne i ich ducha i tak się to toczy, wszystko tak się toczy… i jakkolwiek byście to nazwali, to właśnie to tutaj trwa, jeśli statek dostaje rozkaz podporządkowania się normie przeczącej wszelkim zasadom, jakie dotąd obowiązywały, jeśli kapitanowie tej Floty podjudzają po cichu swoich żołnierzy do prześladowania moich, a oni, pod nieobecność innego wroga, dają im chętnie posłuch. Flota nie istniała jako całość przez dziesiątki lat, ale to było naszą siłą… swoboda realizacji tego, co trzeba było zrobić na wszystkich tych ogromnych odległościach. Scalając się doprowadzamy do sytuacji, w której nasze posunięcia będzie łatwo przewidzieć. A przy tak małej liczebności… jesteśmy wtedy skończeni.

— Zastanawiające — powiedział łagodnie Mazian — że jakoś przestała się pani wykłócać o separację załóg, a jednocześnie to pani właśnie uskarża się na brak dyscypliny. Jest pani zadziwiającą sofistką.

— Rozkazano mi podporządkować się, zmienić wszystkie metody i regulaminy obowiązujące na moim statku. Moi żołnierze odebrali to jako obelgę dla Norwegii i czują się dotknięci. A czegóż się pan spodziewał, kapitanie?

— Postawa żołnierzy jest chyba odbiciem poglądów oficerów i kapitana, nieprawdaż? Może to pani podsyca te nastroje. — A może i to, co wydarzyło się w barze, jest wynikiem moich machinacji.

— Sir.

— Z całym szacunkiem… sir.

— Pani ludzie wkroczyli i bezprawnie odebrali więźniów żołnierzom, którzy dokonali aresztowania. Czy to nie pachnie podrywaniem zaufania?

— To było odebranie więźniów bandzie pijanych żołnierzy na przepustce urzędujących w barze.

— W kwaterze dokowej — mruknął Edger. — Przyznaj to uczciwie, Mallory.

— Ci żołnierze w twojej kwaterze dokowej byli pijani i rozpasani, a jeden z tych więźniów należał do Norwegii. Nie było w tej kwaterze dokowej żadnego oficera wyższego rangą. Drugi więzień był cenny i dzięki niemu jedna z moich operacji przygotowawczych w dokach może przyniesie owoce. Pozostaje pytanie, dlaczego obaj więźniowie doprowadzeni zostali do tej tak zwanej kwatery dokowej, a nie do posterunków w doku niebieskim albo na najbliższy statek, którym była Afryka.

— Żołnierze, którzy dokonywali aresztowania, musieli złożyć meldunek przed swoim sierżantem. A on był na miejscu, kiedy wdarł się tam twój major.

— Zakładam, że to nastawienie przyczynia się do stwarzania atmosfery, w której postrzelony został major Janz. Jeśli była to naprawdę kwatera dokowa, major Janz miał pełne prawo wejść tam i przejąć dowodzenie. Ale kiedy tylko tam wszedł, powiedziano mu, że ta, tak zwana, kwatera dokowa została obwołana terytorium Australii; obecny tam sierżant z Australii nie zareagował na niesubordynację. A więc czy kwatera żołnierzy ma być prywatnym rezerwatem jednego statku, bo jeśli tak, to ja czegoś tu nie rozumiem. Czy może dopuszczać do tego, aby kapitanowie podjudzali swoje załogi do jawnego separatyzmu?

— Mallory — ostrzegł ją Mazian.

— Wniosek, sir: major Janz wydał prawidłowy rozkaz oddania więźniów pod jego straż, a sierżant z Australii nie zastosował się do polecenia, co przyczyniło się do wybuchu całej tej awantury.

— W tej strzelaninie zabitych zostało dwóch moich żołnierzy — odezwał się sztywno Edger — a jak do niej doszło, wykaże prowadzone śledztwo.

— Z mojej strony również jest dwóch zabitych, kapitanie. W każdej chwili spodziewam się nadejścia bliższych informacji i dopilnuję, aby otrzymał pan kopię.

— Kapitanie Mallory — powiedział Mazian — złoży pani ten raport na moje ręce i to jak naszybciej. Co do więźniów, nie obchodzi mnie, co z nimi zrobicie. Nieważne, czy znajdują się tu, czy tam. Tu chodzi o waśń. O ambicję… niektórych kapitanów Floty. Czy to się pani podoba, czy nie, kapitanie Mallory, nie będzie pani wyłamywać się z szeregu. Ma pani rację, działaliśmy oddzielnie, a teraz musimy pracować jako jedność. I pewne wolne duchy spośród nas mają z tym trudności. Nie lubię, kiedy im się rozkazuje. Cenię panią. Jest pani wnikliwym obserwatorem, prawda? Tak, chodzi o Sol. I mówiąc mi to, ma pani nadzieję na zaproszenie do udziału w naradach, nie mylę się? Chce pani, aby się z nią konsultować. Może chce stanąć w kolejce po władzę. I bardzo dobrze. Ale żeby tego dopiąć, musi pani stanąć w jednym szeregu z resztą.

Siedziała nieruchomo, wytrzymując wzrok Maziana. — I nie pytać, dokąd zmierzamy?

— Wie pani, do czego zmierzamy. Sama to pani powiedziała. — Dobrze — powiedziała spokojnie. — Nie odmawiam wykonywania rozkazów. — Rzuciła wymowne spojrzenie Edgerowi i znowu skupiła wzrok na twarzy Maziana. — Wykonuję je tak samo sumiennie, jak inni. Może i nie działaliśmy dawniej jako partnerzy, ale teraz staram się, jak mogę.

Mazian skinął głową; na jego przystojnej twarzy aktora malowało się wzruszenie.

— No dobrze, a więc ustaliliśmy to. — Wstał, podszedł do kredensu, wyciągnął butelkę brandy z zacisków, szklanki z szafki i rozlał. Przyniósł napełnione szklanki z powrotem do stołu, postawił je przed sobą i podsunął jednocześnie jeden Edgerowi, a drugi jej. Mam nadzieję, że ustaliliśmy to raz na zawsze powiedział sącząc swojego drinka. — I sądzę, że nie tylko mam nadzieję. Są jakieś inne skargi?

Tom Edger chyba miał. Popijając ognistą brandy dostrzegła, że się dąsa. Uśmiechnęła się nieznacznie. Edger nie odpowiedział.

— Poruszyła pani inną sprawę — ciągnął Mazian — a mianowicie dalsze losy stacji. Tak, zastanawiamy się nad tym i liczę, że te informacje nie wyjdą poza krąg tu obecnych.

Stąd to przedstawienie, pomyślała.

— Tak jest, sir — powiedziała głośno.

— Nie będzie żadnych formalności. W stosownym czasie wszyscy kapitanowie otrzymają swoje instrukcje. Jest pani strategiem i to pod wieloma względami najlepszym. Wprowadzilibyśmy panią w nasze plany. Wie pani o wszystkim. Uczynilibyśmy to już wcześniej, gdyby nie ten niefortunny wypadek z Goforthem i nie akcja na czarnym rynku.

Na twarzy wystąpiły jej wypieki. Odstawiła szklankę.

— Spokojnie, stara przyjaciółko — powiedział cicho Mazian. — Ja też jestem spokojny. Zdaje sobie sprawę ze swych wad. Ale nie mogę dopuścić do tego, aby oderwała się pani ode mnie. Nie mogę sobie na to pozwolić. Osiągamy gotowość do startu. Jeszcze jakiś tydzień. Załadunek prawie zakończony. I startujemy, wcześniej, niż się tego spodziewa Unia… przejmujemy inicjatywę, stawiamy ich przed problemem.

— Pell.

— Właśnie. — Dopili swoją brandy. — Ma pani Konstantina. On nie może wrócić na stację; musimy też usunąć stamtąd Lukasa. Wszystkich tych techników pracujących i przebywających w areszcie. Każdego, kto ewentualnie potrafi obsługiwać komputer, objąć dowodzenie nad centralą, zaprowadzić na Pell porządek. Pani zaprogramuje jej upadek i nie pozostawi przy życiu nikogo, kto mógłby to skorygować. A zwłaszcza Konstantina; on jest niebezpieczny z dwóch względów — komputer i opinia publiczna. Wypchnąć go w próżnię.

Uśmiechnęła się sztywno.

— Kiedy?

— On już jest ciężarem. Bez rozgłosu. Bez hałasu. Porey zajmie się tym drugim, Emilio Konstantinem. Wymazać do czysta, Signy. Nie pozostawić nic, co pomogłoby Unii. Stąd nie będzie żadnych uchodźców.

— Rozumiem. Wydam stosowne dyspozycje.

— Pani i Tom, pomio całej tej waszej szarpaniny, odwaliliście kawał dobrej roboty. Bardzo mnie niepokoiło pozostawanie Konstantina na wolności. Wspaniale się spisaliście. Mówię to szczerze.

— Wiedziałam, do czego zmierzacie — powiedziała zachowując spokój. — I komputer jest już odpowiednio zaprogramowany; sygnał szyfrowy może całkowicie zdezorganizować jego pracę. Nie ujęliśmy jeszcze dwojga operatorów komputera. Przygotowuję się do zamknięcia jutro zielonego. Albo się sami poddadzą, albo rozhermetyzuję tę sekcję — w obu wypadkach sprawa będzie załatwiona. Jestem w posiadaniu fotografii ukrywających się operatorów. Wykorzystam informatora Ngo i jego bandę. Zanim zaczniemy, popytam trochę i ustalę, co się da. Byłoby lepiej, gdyby agenci zdołali zlokalizować tych komputerowców, bo wtedy będziemy mieli całkowitą pewność.

— Pomogą pani moi ludzie — wtrącił Edger.

Skinęła głową.

— I o to chodzi — powiedział pogodnie Mazian. — Tego się właśnie po was spodziewałem, Signy; dosyć tych kłótni o przywileje. Może teraz zajmiecie się tym we dwoje?

Signy dopiła drinka i wstała. Edger też. Uśmiechnęła się, skinęła głową Mazianowi i ignorując Edgera wyszła z wystudiowaną lekkością.

Sukinsyn, pomyślała. Nie słyszała za sobą kroków Edgera. Kiedy wchodziła do windy i naciskała przycisk, żeby zjechać na dół, gdzie czekała jej eskorta, Edgera nie było z nią w kabinie. Został jeszcze, żeby porozmawiać z Mazianem. Dziwka.

Winda zwiozła ją ze świstem na dół, na poziom wyjściowy. Swoich żołnierzy zastała tam, gdzie ich zostawiła; stali wyprężeni jak struny i skrupulatnie unikali wszelkiego zatargu z żołnierzami z Europy, którzy wchodzili do kabiny skafandrowej i wychodzili z niej. Gdy tam weszła, zmyła się stamtąd od razu trójka uśmiechających się ironicznie Europejczyków.

Skinęła na eskortę, wyszła dumnym krokiem ze śluzy i zeszła rampą na doki, żeby połączyć się z oczekującym tam oddziałem swych żołnierzy.



PELL: NORWEGIA;


DOK NIEBIESKI; 8/1/53; GODZ. 2300; DG.;


GODZ. 1100 dp.

Samopoczucie poprawiło się jej, kiedy odpoczęła trochę, wykąpała się, zaprowadziła porządek w dokach i napisała raporty. Nie miała żadnych złudzeń, że zrobią cokolwiek żołnierzowi z Australii, który postrzelił Di i przeżył… przynajmniej oficjalnie: ale ta kobieta lepiej by zrobiła, gdyby do końca życia nie przechodziła samotnie w pobliżu miejsca, gdzie dokują żołnierze z Norwegii.

Di był już po operacji i opatrzeniu poparzeń i czuł się dobrze. Wracał do zdrowia. Miał połączone na śrubę żebro, a sporo płynącej w nim krwi było pożyczone, ale mógł patrzeć na vid i kląć składnie. Podniosło ją to na duchu. Był przy nim Graff; powstała lista oficerów i członków załogi wyrażających chęć siedzenia przy łóżku Di i uspokajania go — ten pokaz troski wielce zakłopotałby Di, gdyby się tylko dowiedział o jej rozmiarach.

Spokój. Chociaż tych kilka godzin, do jutra i do operacji w zielonym. Siedząc bokiem do biurka w swojej kabinie, położyła nogi na łóżku i sięgając ręką na krzyż nalała sobie drugiego drinka. Rzadko kiedy piła drugiego. Gdy to robiła, po drugim następował trzeci, czwarty i piąty i nachodziła ją chęć, żeby zaprosić do siebie Di albo Graffa, żeby z nimi porozmawiać. Poszłaby posiedzieć z nim, ale Di był wściekły i chciałby się zaraz wyładować, a opowiadanie jej swojej przygody podniosłoby mu ciśnienie krwi. To by mu nie wyszło na zdrowie.

Istniały inne sposoby zabicia czasu. Zastanawiała się przez chwilę, nie mogąc dokonać wyboru pomiędzy dwoma możliwościami, a w końcu wywołała posterunek wartowniczy.

— Dajcie mi tu Konstantina.

Potwierdzili przyjęcie polecenia. Rozparła się w fotelu i sącząc drinka przełączała się z jednego stanowiska na drugie, żeby sprawdzić, czy wszystko przebiega jak trzeba i czy złość pod pokładami wygasa. Drink nie przyniósł spodziewanego ukojenia; wciąż korciło ją, żeby wstać i pospacerować, a nawet tutaj nie było na to wystarczająco dużo miejsca. Jutro…

Zmusiła się, żeby o tym nie myśleć. Stu dwudziestu ośmiu zabitych cywilów w operacji zaprowadzania porządku w sektorze białym. Wszystko wskazywało na to, że w zielonym będzie jeszcze gorzej, bo tam znaleźli schronienie wszyscy ci, którzy mieli rzeczywiste powody, aby obawiać się identyfikacji. Jeśli nie znajdą szybko dwóch techników od komputera, mogą rozhermetyzować sekcję; mogą to zrobić od razu. To sensowne rozwiązanie; szybka śmierć, chociaż masowa; sposób na zyskanie pewności, że nikt się nie wymknie z sieci… a dla tych osobników to lepsze niż pozostawienie ich na ginącej stacji. Hansford na wielką skalę — taki prezent zostawią Unii; rozkładające się trupy i smród, niewyobrażalny smród…

Otworzyły się drzwi. Podniosła wzrok na żołnierzy i na Konstantina — umytego, ubranego w brązowy mundur roboczy, z kilkoma szwami na twarzy założonymi przez lekarzy. Nieźle, pomyślała z roztargnieniem i oparła się na jednym łokciu.

— Chce pan porozmawiać? — spytała go. — A może nie? Milczał, ale nie wykazywał ochoty do kłótni. Odprawiła żołnierzy skinieniem ręki. Drzwi zamknęły się za nimi, a Konstantin stał bez ruchu, wpatrując się w coś i unikając jej wzroku.

— Gdzie jest Josh Talley? — spytał w końcu.

— Gdzieś na pokładzie. W tamtej szafce jest szklanka. Chce się pan napić?

— Chcę, żeby mnie stąd wypuszczono — powiedział. Chcę, żeby zwrócono tę stację jej prawowitym władzom. Chcę, żebyście odpowiedzieli za obywateli, których zamordowaliście.

— Och — powiedziała, roześmiała się pod nosem i ponownie przyjrzała się młodemu Konstantinowi. Z gorzkim uśmiechem zaparła się nogami o łóżko i cofnęła się kawałek z fotelem. Wykonała gest zapraszający go do zajęcia miejsca na łóżku. Chce pan — parsknęła. — Siadaj pan. Siadaj pan, panie Konstantin.

Posłuchał. Patrzył na nią wściekłym, posępnym wzrokiem swego ojca.

— Tak naprawdę to nie ma pan już żadnych złudzeń, prawda? — spytała.

— Żadnych.

Skinęła ze współczuciem głową. Piękna twarz. Młoda. Szlachetna; zdecydowana. On i Josh byli do siebie bardzo podobni. Spustoszenia, jakie siała ta wojna przygnębiały ją. Młodzi ludzie, tacy jak ci, obracani w trupy. Gdyby był kimś innym… ale przypadło mu w udziale nazwisko Konstantin i to przesądzało o jego losie. Pell zareagowałaby na to nazwisko, a więc musiał odejść.

— Napije się pan?

Nie odmówił. Podsunęła mu swoją szklankę, zatrzymując dla siebie butelkę.

— Jon Lukas służy wam za marionetkę, prawda? — powiedział.

Nie warto było dobijać go prawdą. Skinęła głową.

— Słucha rozkazów.

— Teraz bierzecie się za zielony?

Skinęła głową.

— Pozwólcie mi porozmawiać z nimi przez komunikator. Pozwólcie mi przemówić im do rozsądku.

— Żeby ocalić życie? A może żeby zastąpić Lukasa? To na nic.

— Żeby ocalić ich.

Patrzyła na niego przez długą, ponurą chwilę.

— Nie ujawni się pan przed nimi, panie Konstantin. Ma pan zniknąć bardzo cicho. Sądzę, że zdaje pan sobie z tego sprawę. — U biodra zwisał jej pistolet; siedząc położyła na nim na wszelki wypadek dłoń, uświadamiając sobie, że dopiero się o tym dowiedział. — Powiedzmy, że jeśli znajdę dwoje osobników, nie rozhermetyzuję całej sekcji. Nazwiska: James Muller i Judith Crowell. Gdzie oni są? Jeśli szybko ich zlokalizuję… ocaleje wiele istnień ludzkich.

— Nie wiem.

— Nie zna ich pan?

— Nie wiem, gdzie są. Nie sądzę, aby jeszcze żyli, jeśli mówi pani, że przebywają w zielonym. Zbyt dobrze znam tę sekcję; spotkałbym ich, gdyby tam byli.

— Przepraszam — powiedziała. — Zrobię, co będę mogła i tak rozsądnie, jak potrafię. Obiecuję panu to. Jest pan cywilizowanym człowiekiem, panie Konstantin. Ginący gatunek. Gdybym potrafiła znaleźć sposób na wyciągnięcie pana z tego, zrobiłabym to, ale jestem osaczona ze wszystkich stron.

Nie odpowiedział. Nie spuszczając z niego oka pociągnęła spory haust prosto z butelki. Damon popił ze szklanki.

— Co z resztą mojej rodziny? — spytał po chwili.

Wykrzywiła usta.

— Są zupełnie bezpieczni. Zupełnie bezpieczni, panie Konstantin. Pańska matka robi wszystko, o co ją poprosimy, a pański brat jest niegroźny przebywając tam, gdzie przebywa. Dostawy przychodzą regularnie i nie mamy powodu, aby mieć coś przeciwko jego obecności tam na dole. On jest jeszcze jednym cywilizowanym człowiekiem, ale na szczęście takim, który nie ma dostępu do wielkich mas i skomplikowanych systemów, gdzie dokują nasze statki.

Usta mu drżały. Wychylił szklankę do dna. Dolała mu. Rozmyślnie skorzystała z okazji, żeby się doń przybyliżyć. To była gra; to wyrównywało szanse. Czas było kończyć. Jeśli dożyje jutra, dowie się zbyt wiele o tym, co się stanie, a to by było okrucieństwo. Miała w ustach przykry smak, którego brandy nie zdołała spłukać. Podsunęła mu butelkę.

— Zabierz ją ze sobą — powiedziała. — Możesz teraz wracać do swojej kwatery. Moje uszanowanie, panie Konstantin.

Niektórzy protestowaliby, krzyczeli i błagali; inni rzuciliby się jej do gardła, żeby przyśpieszyć, co nieuknione. On wstał i zostawiwszy butelkę na biurku podszedł do drzwi. Obejrzał się, kiedy się nie otworzyły.

Nacisnęła przycisk wzywając oficera dyżurnego.

— Zabrać więźnia. — Nadeszło potwierdzenie, a jej przyszła do głowy jeszcze jedna myśli: — Przyprowadźcie Josha Talleya, jeśli już tu idziecie.

Jej słowa wywołały w oczach Konstantina iskierkę przerażenia.

— Wiem — powiedziała. — Chciał mnie zabić. Ale potem poddano go pewnym zabiegom, prawda?

— Pamięta panią.

Zacisnęła usta, a potem uśmiechnęła się bez uśmiechu.

— Żyje, żeby pamiętać, prawda?

— Niech mi pani pozwoli porozmawiać z Mazianem.

— To nic nie da. A zresztą on nie będzie chciał pana słuchać. Czyżby pan nie wiedział, panie Damonie Konstantin, że to on jest źródłem pańskich kłopotów? Wykonuję właśnie jego rozkazy.

— Flota należała kiedyś do Kompanii. Była nasza. Wierzyliśmy w was. Stacje, my wszyscy, wierzyliśmy. Jeśli nie w Kompanię, to w was. Co się stało?

Spuściła mimowolnie wzrok i stwierdziła, że byłoby jej trudno go podnieść i spojrzeć znowu w jego niczego nieświadome oczy.

— Ktoś tu oszalał — dodał Konstantin.

Całkiem możliwe, pomyślała. Odchyliła się na oparcie fotela i nie wiedziała co powiedzieć.

— Pell to więcej niż inne stacje — ciągnął Damon. — Pell zawsze była inna. Posłuchajcie przynajmniej mojej rady i pozostawcie mojego brata na Podspodziu jako stałego zarządcę. Z Dołowców będziecie mieli większy pożytek, jeśli nie będziecie ich tak poganiać. Niech nimi kieruje. Niełatwo ich zrozumieć, ale oni też mają trudności ze zrozumieniem nas. Będą dla niego pracowali. Pozwólcie im robić wszystko po swojemu, a ich wydajność zwiększy się dziesięciokrotnie. Oni nie walczą. Oddadzą wam wszystko, o co poprosicie, jeśli o to poprosicie, a nie weźmiecie sobie sami.

— Pański brat tam zostanie — zapewniła go.

Zamigotała lampka przy drzwiach. Nacisnęła przycisk, żeby je otworzyć. Przyprowadzili Josha Talleya. Siedziała i patrzyła… cicha wymiana spojrzeń, próba zadania bezgłośnego pytania…

— Nic ci nie jest? — spytał Josh.

Konstantin pokręcił przecząco głową.

— Pan Konstantin wychodzi — oznajmiła. — A ty wchodź, Josh. Wchodź do środka.

Wszedł, oglądając się niespokojnie na Konstantina. Drzwi zamknęły się rozdzielając ich. Signy sięgnęła znowu po butelkę i dopełniła szklankę pozostawioną przez Konstantina na skraju biurka.

Josh też był czystszy i dzięki temu prezentował się lepiej. Chudy. Zapadnięte policzki. Oczy — oczy były żywe.

— Chcesz usiąść? — spytała. Nie wiedziała, czego się można po nim spodziewać. Zawsze godził się na wszystko. Teraz była czujna, oczekując jakiegoś aktu szaleństwa, bo pamiętała, jak znalazł ją na stacji, pamiętała, jak krzyczał do niej od drzwi. Usiadł, jak zawsze spokojny i cichy. — Stare czasy — powiedziała i popiła ze szklanki. — Przyzwoity człowiek z tego Damona Konstantina.

— Tak — przyznał Josh.

— Wciąż jesteś zainteresowany w uśmierceniu mnie?

— Są gorsi od pani.

Uśmiechnęła się ponuro i ten uśmiech szybko spełzł z jej twarzy.

— Znasz parę noszącą nazwiska Muller i Crowell? Znasz kogoś o tych nazwiskach?

— Te nazwiska nic mi nie mówią.

— Czy znasz na Pell kogoś, kto potrafi obsługiwać komputer stacji?

— Nie.

— To czysto oficjalne pytanie. Przykro mi, że nie znasz nikogo takiego. — Popiła ze szklanki. — Zachowujesz się poprawnie przez wzgląd na dobro Konstantina. Mam rację?

Nie było odpowiedzi. Ale to była prawda. Obserwowała jego oczy i z ich wyrazu zorientowała się, że zgadła.

— Chciałam ci tylko zadać to pytanie — powiedziała. — Nic więcej.

— Kim oni są… ci ludzie, o których pani pyta? Po co pani ich szuka? Co zrobili?

Pytania. Josh nigdy o nic nie pytał.

— Przystosowanie wyszło ci na dobre — powiedziała. — Co kombinowaliście, kiedy nakryli was ludzie z Australii?

Cisza.

— Oni nie żyją, Josh. Czy to ma teraz jakiekolwiek znaczenie?

Oczy mu zmętniały, przyjęły znowu ten nieobecny wyraz. Piękny, pomyślała o nim po raz chyba tysięczny. Był jeszcze jednym, którego nie można oszczędzić. Myślała, że można, ale nie brała wtedy pod uwagę jego zdrowia psychicznego. Po usunięciu Konstantina stałby się bardzo niebezpieczny. Jutro, pomyślała. Trzeba to zrobić najpóźniej jutro.

— Jestem Uniowcem — odezwał się nagle. — Nie takim zwyczajnym… ale takim, jakim przedstawiają mnie moje akta. Służby specjalne. Sama mnie pani tu przywiozła. Był jeszcze jeden taki, który dostał się tutaj na własną rękę… tak samo, jak wcześniej na Marinera. Nazywał się Gabriel. To on doprowadził Pell do ruiny. Działał nie przeciwko Konstantinom, a przeciwko wam. On i jego działalność doprowadziły do wymordowania rodziny Damona, spowodowały, że Damon stracił żonę… jak to wszystko przebiegało, nie wiem. Ja mu w tym nie pomagałem. Ale jakiekolwiek przyjęliście założenia, tego mordu dokonały przekupione przez Gabriela siły, które z waszym poparciem zarządzają teraz stacją… Wiem to, ponieważ znam taktykę. Aresztowaliście nie tego człowieka co trzeba. Mallory. Wasz człowiek Lukas pracował dla Gabriela, zanim zaczął pracować dla was.

Alkohol wyparował jej z mózgu z zimną gwałtownością. Zastygła ze szklanką w ręku i wpatrywała się bez ruchu w bladą twarz Josha.

— Ten Gabriel… gdzie on jest?

— Nie żyje. Dostaliście cały sztab tej siatki. Jego. Człowieka nazwiskiem Coledy; jeszcze jednego, nazwiskiem Kressich Gabriel. Na stacji znany był jako Jessad. Zabili ich żołnierze, którzy nas pojmali. Damon nie wiedział… nic o tym nie wiedział. Myśli pani, że spotkałby się z nimi, gdyby wiedział, że zabili jego ojca?

— Ale ty go tam zaprowadziłeś.

— Tak, ja go tam zaprowadziłem.

— Orientuje się, kim jesteś?

— Nie.

Wciągnęła głęboki wdech i wypuściła powietrze z płuc.

— Myślisz, że robi nam różnicę, w jaki sposób Lukas dochrapał się swojej pozycji? Jest teraz nasz.

— Mówię to wam, żebyście wiedzieli, że z tym już koniec. Że nie ma już za czym węszyć. Wygraliście. Nie ma już potrzeby zabijać.

— Czy mam uwierzyć Uniowcowi na słowo, że nie ma już na co polować?

Nie odpowiedział. Nie uciekał w niepamięć. Te oczy były wciąż bardzo żywe, pełne bólu.

— Niezłą rolę przede mną odgrywasz, Josh.

— Nic nie odgrywam. Urodziłem się, żeby robić to, co robię. Cała moja przeszłość to taśmy. Nie miałem żadnej, kiedy dostali się dzięki mnie na Rusella. Jestem jednym z tych pustych ludzi, Mallory. Nie ma we mnie nic rzeczywistego. Należę do Unii, bo tak zaprogramowano mój mózg. Nie wiem, co to lojalność.

— Z jednym może wyjątkiem.

— Damon — powiedział.

Zastanowiła się nad tym, co usłyszała. Sączyła alkohol ze szklanki, dopóki nie zapiekły ją oczy. — A więc dlaczego poznałeś go z tym Gabrielem?

— Wydawało mi się, że widzę sposób wydostania się z Pell. Promem na Podspodzie. Mam dla pani propozycję.

— Chyba wiem jaką.

— Ma pani możliwość umieszczenia człowieka na promie udającym się na dół… to dla pani prosta sprawa. Niech go pani stąd odeśle, jeśli nie można już inaczej.

— Jak to? Nie obejmuje z powrotem władzy na Pell?

— Sama pani powiedziała. Usta Lukasa poruszają się, a słów dostarczacie wy. Tego wam potrzeba. Od początku o to wam właśnie chodziło. Odeślijcie go stąd. Zapewnijcie mu bezpieczeństwo. Co to was kosztuje?

Wiedział, na co się zanosi, przynajmniej jeśli chodziło o szanse Konstantina. Spojrzała na niego i znowu spuściła wzrok na szklankę.

— W imię twojej wdzięczności? Bierzesz mnie za idiotkę, prawda? Niezły interes. Steruje tobą jakiś specjalistyczny program?

— Podejrzewam, że tak. Co ma pani na myśli?

Nacisnęła przycisk.

— Odprowadzić go.

— Mallory… — powiedział Josh.

— Pomyślę nad twoją propozycją — powiedziała. — Zastanowię się nad tym.

— Mogę z nim porozmawiać?

Pomyślała chwilę. W końcu skinęła głową.

— To się da załatwić. Zamierzasz mu wszystko wyznać?

— Nie — zaprzeczył cicho. — Nie chcę, żeby się o tym dowiedział. W takich mało istotnych sprawach, Mallory, wierzę pani.

— Nienawidząc mnie jednocześnie z głębi serca.

Wstał i patrząc na nią z góry potrząsnął głową. Zamrugała lampka przy drzwiach.

— Wyjdź — powiedziała. A do żołnierza, który pojawił się w przejściu rzuciła: — Umieście go razem z jego przyjacielem. Zapewnijcie im jakie takie wygody, o które proszą.

Josh wyszedł ze strażnikiem. Drzwi zamknęły się za nimi i zablokowały. Siedziała przez chwilę nieruchomo, potem wyciągnęła nogi i położyła je na łóżku.

Przyszło jej teraz do głowy, że Konstantin mógłby się okazać użyteczny w późniejszym stadium wojny; jeśli Unia połknie przynętę; jeśli Unia zajmie Pell i przywróci ją do stanu używalności. Wtedy można by im podsunąć Konstantina — gdyby był taki, jak Lukas; ale nie był. Nie było z niego żadnego pożytku. Mazian nigdy by na to nie poszedł. Jedną z dróg wyjścia z tego dylematu był prom. I nikt by się o tym nie dowiedział — gdyby Flota niedługo odlatywała. Upłynęłoby dużo czasu, zanim Unia wyniuchałaby Konstantina w buszu. Wystarczająco dużo, aby dokonała się reszta planu i Pell umarła, co pozbawiłoby Unię wygodnej bazy, albo przeżyła, co z kolei nastręczałoby Unii kłopotów natury organizacyjnej. Pomysł Josha nie był taki zły. Warto się nad tym zastanowić. Sięgnęła po butelkę, nalała sobie jeszcze jednego drinka i siedziała ściskając szklankę w dłoni o pobielałych kostkach.

Agent Unii. Była szczerze zakłopotana. Rozwścieczona. Przekornie rozbawiona. Potrafiła jeszcze przyznać się do porażki.

Czymże stało się teraz Pogranicze — Flota renegatów i świat, który płodzi stworzenia podobne Joshowi.

Kto potrafiłby dokonać tego, czego dokonał Josh? Jakie były zamiary tego Gabriela/Jessada?

Co przygotowywali?

Siedziała z założonymi rękami wpatrzona w blat biurka. W końcu zaczerpnęła mały łyk, wyciągnęła rękę i wystukała na klawiaturze wbudowanego weń komputera: Przydziały żołnierzy?

Na ekranie uzyskała ich rozlokowanie i listę. Wszyscy, z wyjątkiem dwunastki strzegącej wejścia na statek, znajdowali się na pokładzie. Wystukała na klawiaturze polecenie dla oficera dyżurnego.

Ben, przejdź się na zewnątrz i sprowadź na pokład tych dwunastu, których mamy na dokach. Nie używaj komunikatora. Gdy to zrobisz, zamelduj mi się przez komputer.

Nowy kod. Przydziały załogi?

Pojawiły się na ekranie. Na służbie załoga przestępnodniowa. Graff ciągle przy Di.

Przełączyła się na komunikator i połączyła z Graffem.

— Staw się na mostku — powiedziała. — Zostaw przy Di lekarza, nie denerwuj się.

Przystąpiła teraz do wprowadzania z klawiatury komputera wezwań dla innych; gdy oficer dyżurny zameldował wykonanie zadania, połączyła się Thio operatorem komputera bojowego. Operator potwierdził za pośrednictwem klawiatury odbiór komunikatu. Wypiła ostatni łyk i wstała czując się dziwnie trzeźwa. W każdym razie pokład się nie kołysał.

Narzuciła na ramiona kurtkę, wyszła z kabiny i skierowała się korytarzem w stronę mostka. Stanęła w wejściu i rozejrzała się dookoła; załogi przedstępnodniowa i głównodniowa, odwróciwszy się od swych stanowisk przyglądały się jej zdezorientowane.

— Włączyć kanał ogólnostatkowy — powiedziała. — Wszystkie stanowiska i kwatery, każdy głośnik.

Technik obsługujący komunikator nacisnął klawisz wyłącznika głównego.

— Wypędzają nas z doków — powiedziała przypinając sobie guzikowy mikrofon do kołnierza, czyniła tak zawsze, kiedy przystępowali do nieplanowanej operacji. Podeszła do swojego stanowiska dowodzenia sąsiadującego ze stanowiskiem Graffa i usytuowanego centralnie do łukowatych naw. — Wszyscy na pokładzie. Załoga, żołnierze, wszyscy znajdują się na pokładzie. Głównodniowa na stanowiska, przemiennodniowa w odwodzie. Włączyć stanowiska bojowe. Wynosimy się stąd.

Przez chwilę panowała pełna oszołomiona cisza. Nikt się nie poruszał. I nagle wszyscy na raz drgnęli, poprawili się w fotelach, sięgnęli do konsoli sterowniczych i komunikatorów, technicy rzucili się do stanowisk burtowych zamkniętych na czas dokowania. Pulpity z cichym brzęczeniem przechylały się w położenia robocze. W górze zamrugały czerwone lampki i włączyła się syrena.

— Bez wydokowywania, zrywamy się z przewodów startowych. — Rzuciła się plecami na wyściełane oparcie swojego fotela i sięgnęła po pasy. Sama założyłaby hełm, ale w tej chwili nie ufała zbytnio swoim odruchom. — Panie Graff, tuż przy obrzeżu Pell, a potem odrywamy się w kierunku na… — Wciągnęła powietrze przez zaciśnięte zęby. — Nieważne, w jakim kierunku. Potem ja przejmę dowodzenie.

— Jakie instrukcje? — spytał chłodno Graff. — Jeśli otworzą do nas ogień, strzelać?

— Wszystkie chwyty dozwolone, panie Graff. Startujemy.

Przez komunikator statku napływały pytania; oficerowie żołnierzy stacjonujących na dolnych pokładach chcieli wiedzieć, co to za alarm. Rajdery były na patrolu. Nie można było ich ściągnąć na konsultacje. Wcale nie można ich było ściągnąć. Graff przeprowadzał już ostatnią kontrolę systemów, ustalał sekwencję rozkazów, sprawdzał pozycje wszystkiego i upewniał się, czy komputer otrzymał wyczerpujące dane. Ekrany zamigotały proponowanym kursem — przelot nad Pell nieprawdopodobnie blisko atmosfery, skrycie się za planetą i start.

— Wykonać — rzucił Graff.

Rozległ się huk towarzyszący awaryjnemu rozsprzęglaniu uszczelki śluzy; oderwali się ze wstrząsem od wirującej wolno Pell. Weszli gwałtownie na kurs wznoszący się ku zenitowi; włączający się napęd główny wyrzucił ich ponad stację. Coś uderzyło w kadłub i ześlizgnęło się po nim; wlekli za sobą złącze. Przyśpieszali, ciemna strona Podspodzia rosła im gwałtownie w oczach.

— Mallory! — krzyknął jakiś głos poprzez komunikator międzystatkowy.

Był to dzień przestępny. Kapitanowie znajdowali się w łóżkach. Załogi i żołnierze kręcili się po dokach, a oni przerwali przecież swoje przewody startowe…

Zacisnęła zęby, a Norwegia przemknęła nad zewnętrznym obrzeżem Pell i weszła na kurs przybliżający ją niebezpiecznie do planety. Kapitan Mallory wstrzymała oddech i słuchała komunikatora trzeszczącego przekleństwami.

Pacyfik i Atlantyk otrzymały rozkaz zastąpienia im drogi. Nie mieli nawet pacierza na wykonanie go; reszta Floty była już w drodze; a Podspodzie zbliżało się do Norwegii, żeby ją zasłonić. Australia odrywała się właśnie od stacji. Między nimi była tylko pusta przestrzeń i to stwarzało zagrożenie.

— Komputer bojowy — rozkazała. — Ekrany rufowe. To Edger. Przygrzać mu.

Bez potwierdzenia; Tiho sięgnął gwałtownym ruchem do przycisków i zamigotały lampki sygnalizujące formowanie się ekranów.

Nie mieli rajderów, które osłoniłyby ich od strony rufy. Australia nie miała ani jednego na dziobie. Zamknęły się grodzie bojowe Norwegii dzieląc statek na hermetyczne segmenty. Przeciążenie rosło w miarę, jak synchronizator obrotów cylindra wyliczał możliwości manewru. Przez komunikator nadeszło gorączkowe wywołanie z jednego z ich własnych rajderów, proszącego o instrukcje. Nie odpowiedziała mu.

Na ekranie vid majaczyło Podspodzie, a oni wciąż przyśpieszali. Zamigotały lampki ostrzegające o niebezpiecznej bliskości dużej masy. Australia była większym statkiem i bardziej ryzykowała.

Zamigotały ekrany i lampki alarmowe. Strzelano do nich.



PELL; DOK NIEBIESKI;


EUROPA; GODZ. 2400 DG.; 1200 DP.

— Nie. — Mazian pochylał się nad swym stanowiskiem na pogrążonym w chaosie mostku Europy, dłonią przyciskając do ucha słuchawkę. — Zostańcie tam, gdzie jesteście, zostańcie i zbierajcie żołnierzy. Ostrzeżcie wszystkich żołnierzy, że dok niebieski jest rozhermetyzowany. Zbierać wszystkich żołnierzy z zielonego, nieważne z jakiego są statku. Over.

Nadeszły z trzaskiem potwierdzenia. Pell ogarnął chaos — cały dok rozhermetyzowany, powietrze uchodzące rwącym strumieniem przez przerwane przewody startowe, spadające ciśnienie. Między Europą a Indiami unosiły się jakieś strzępy — to dryfowały trupy żołnierzy, którzy znajdowali się w doku; wysysało ich na zewnątrz przez dziurę dwa metry na dwa, wyrwaną bez ostrzeżenia ze stanowiska cumowniczego. W doku panowała próżnia. Wymiotło wszystko. Śluzy statków zatrzasnęły się automatycznie w momencie wystąpienia dekompresji, odcinając nawet tę najbliższą deskę ratunku.

— Keu — rzucił Mazian — melduj.

— Wydałem niezbędne rozkazy — odpowiedział mu spokojny głos. — Wszyscy żołnierze przebywający na Pell są przemieszczani do zielonego.

— Ale biegiem… Porey, Porey, jesteś tam jeszcze? — Tu Porey. Over.

— Wykonać następujące rozkazy: zniszczyć bazę na Podspodziu i przeprowadzić egzekucję wszystkich pracowników.

— Tak jest, sir — powiedział Porey. W jego głosie wibrowała wściekłość. — Już się robi.

Mallory, pomyślał Mazian; to nazwisko stało się przekleństwem, czymś nieprzyzwoitym.

Rozkazy nie były jeszcze wydane, plany nie dopracowane. Teraz musieli liczyć się z najgorszym i pod tym kątem działać. Zniszczyć systemy sterowania stacji. Zebrać ze stacji żołnierzy i ścigać ich… muszę ich dostać. Zrujnować wszystko, co ma jakąkolwiek wartość.

Słońce. Ziemia. To musi być teraz.

A Mallory… jeśli tylko dostanę ją kiedyś w swoje ręce…



CENTRALA PELL; GODZ. 2400 DG.; 1200 DP.

Jon Lukas odwrócił się od dewastacji przedstawionej przez ekrany, żeby stanąć oko w oko z chaosem panującym na pulpitach, z technikami uwijającymi się jak w ukropie i nie mogącymi nadążyć z przekazywaniem wezwań do służb remontowych i bezpieczeństwa.

— Sir — zwrócił się do niego jeden z techników — sir, w niebieskim, w zamkniętej sekcji, zostali żołnierze. Pytają, czy możemy się do nich dostać. Chcą wiedzieć, ile nam to zajmie.

Zamarł. Przestał otrzymywać odpowiedzi. Instrukcje nie nadchodziły. Byli tylko strażnicy, którzy towarzyszyli mu zawsze i wszędzie. Hale i jego kamraci, którzy byli przy nim zawsze, we dnie i w nocy, którzy tworzyli jego osobisty, namacalny koszmar.

Mierzyli teraz ze swych karabinów do techników. Odwrócili się, spojrzał na Hale’a, żeby go poprosić, aby skontaktował się z Flotą poprzez komunikator, jaki miał w hełmie, i poprosił o informacje, czy to jakiś atak, czy awaria i dlaczego nosiciel Floty przemknął im nad głowami, a tuż za nim trzy dalsze.

Hale i jego ludzie znieruchomieli nagle, wszyscy jednocześnie, i słuchali czegoś, co tylko oni słyszeli. Odwrócili się raptem jak jeden mąż i opuścili karabiny.

— Nie! — wrzasnął Jon.

Padły strzały.



BAZA GŁÓWNA NA PODSPODZIU;


GODZ. 2400 DG.; 1200 DP.;


LOKALNA NOC

Niewiele było okazji na sen. Człowiek i hisa skwapliwie je wykorzystywali kuląc się — ten pierwszy w kopule Q, ten drugi w błocie na zewnątrz. Spali, jak kto mógł, na zmiany, w ubraniach, owijając się tymi samymi, upapranymi w błocku śmierdzącymi kocami, byle tylko choć na chwilę zmrużyć powieki. Młyny nie ustawały ani na chwilę; praca trwała dzień i noc, na okrągło.

Trzasnęły ledwie żywe drzwi śluzy, najpierw jedne, potem drugie; Emilio leżał sztywno, bez ruchu — obudził go ten dźwięk, potwierdzenie obaw. To nie była pora pobudki, stanowczo nie. Wydawało mu się, że położył się zaledwie kilka minut temu. Słyszał nad sobą bębnienie deszczu o dach kopuły; z zewnątrz dochodził chrzęst żwiru miażdżonego licznymi butami. To nie prom wylądował; do ładowania zapędzili tylko dwie zmiany.

— Wstawać i wychodzić! — krzyknął żołnierz.

Poruszył się. Wokół siebie słyszał pojękiwania, budzili się inni ludzie. Zmrużył oczy oślepiony wiązką silnego światła, która przejechała po nich. Zwlókł się z pryczy, skrzywił z bólu, jaki przeszył nadwerężone mięśnie i pokryte bąblami stopy, na które naciągał sztywne od wilgoci buty. Ogarniał go coraz większy strach, coś mu się tu nie zgadzało, odbiegało od rutyny zwyczajnych nocnych pobudek. Pozapinał się, naciągnął kurtkę, pomacał przy szyi za maską od oddychania, która zawsze tam wisiała. Znowu oślepiło go światło, wywołując u wszystkich jęki cierpienia. Poszedł razem z innymi wychodzącymi do drzwi; drugimi drzwiami wydostali się na zewnątrz i po drewnianych stopniach wstąpili na ścieżkę. Znowu światło prosto w twarz. Podniósł rękę, żeby przedramieniem osłonić oczy.

— Konstantin. Spędzić tu Dołowców.

Próbował dojrzeć coś przez jaskrawe światło i oczy zaszły mu łzami… przy drugiej próbie rozróżnił jakieś cienie — to pędzili z młynów pozostałych ludzi z ich grupy. Musiał lądować prom. To na pewno prom. Nie ma co panikować.

— Dawać tu Dołowców.

— Wszyscy wychodzić — wrzasnął ktoś w środku; zaraz potem drzwi otworzyły się na przestrzał i pod lufami karabinów wypędzono z flaczejącej kopuły resztę jej mieszkańców.

Czyjaś dziecięca ręka wsunęła się w jego dłoń. Spojrzał w dół. To był Skoczek. Dołowcy byli już na nogach. Zbierała się cała reszta hisa, oszołomiona światłem i opryskliwymi głosami wykrzykującymi ich imię.

— Wszyscy już wyszli? — spytał jeden żołnierz drugiego. — Mamy wszystkich — odpowiedział tamten.

Mówili to jakimś podejrzanym tonem. Złowieszczym. Szczegóły stały się dziwnie wyraźne, jak chwilą długiego spadania, wypadek, rozciągnięty w czasie moment… Deszcz i światła, woda połyskująca na pancerzach… zauważył, że ruszają… karabiny na pasach…

— Na nich! — zawył Emilio i rzucił się pierwszy na szereg żołnierzy. Padł strzał; oberwał w nogę, chwycił za lufę, odepchnął ją w bok, sięgnął po opancerzone ramiona, po opancerzone ciało. Powalił tego człowieka na ziemię i nie zważając na opancerzone pięści młócące go po głowie jak cepy, zerwał mu z twarzy maskę. Huknęła salwa; wokół niego padały ciała. Zaczerpnął garść błota, tej broni Podspodzia, i cisnął nim w osłonę twarzy pancerza, we wlot maski do oddychania, pod pierścieniami pancerza namacał gardło i wpił się w nie dłońmi, słysząc rozbrzmiewające wśród deszczu krzyki i piski Dołowców.

Nad jego głową zagrzmiał strzał i człowiek, na którym leżał, przestał się szamotać. Grzebiąc w gęstej mazi namacał karabin, przekręcił się na plecy i spojrzał na wylot lufy karabinu kierującej się na jego twarz; pociągnął za spust i stopił ją, zanim zdążyła wziąć go na cel. Żołnierz zatoczył się trafiony z innej strony, wrzeszcząc z bólu od rozległych poparzeń. Strzały z tyłu, od strony kopuły. Strzelał do wszystkiego co miało pancerz, słysząc przenikliwie popiskiwania Dołowców.

Padło na niego światło; mieli ich w snopie z reflektora. Przeturlał się znowu po ziemi i wypalił w kierunku źródła światła; nie umiał celować, ale chyba trafił, bo zgasło.

— Uciekać — pisnął mu w ucho głos hisa. — Wszyscy uciekać. Szybko, szybko.

Usiłował podźwignąć się na nogi. Xisa pochwycił go i powlókł za sobą pod osłonę kopuły, gdzie schronili się jego ludzie. Znaleźli się znowu pod ogniem prowadzącym teraz ze wzgórza, ze ścieżki wiodącej na lądowisko; tamci wycofywali się na swój statek.

— Zatrzymać ich! — wrzasnął pod adresem tych swoich ludzi, którzy mogli go usłyszeć. — Odciąć im drogę! — Udało mu się przebiec kawałek utykając; kałuże wokół syczały od chybionych strzałów. Zwolnił, ale jego ludzie biegli dalej, usiłowali biec dalej.

— Ty przyjść — pisnął hisa. — Ty przyjść gdzie ja.

Strzelał, jak potrafił, ignorując nawoływania hisa, który chciał zwabić go do lasu. Znowu huknęła salwa i upadł jego człowiek; strzały zaczęły teraz padać spomiędzy drzew otaczających wzgórze; celny ogień ponownie zmusił żołnierzy do pośpiesznego odwrotu. Pokuśtykał za nimi. Żołnierze byli już na szczycie wzgórza i znikali za granią; na pewno wzywali pomocy, prosili o posiłki, o skierowanie wielkich dział sondy na ścieżkę i przywitanie ich ogniem, gdy tylko przypuszczą nią atak. Emilio zaklął przez łzy i brnął dalej, podpierając się karabinem jak szczudłem; kilku z jego ludzi nadal prowadziło pościg. „Zwolnić!” wrzasnął i kuśtykał, wciąż mając przed oczyma wznoszący się statek, te wszystkie bezbronne tysiące zgromadzone przy wizerunkach. Żołnierze wyprzedzali ich i chroniły ich pancerze, a skoro skryli się już za wzgórzem…

Minęli szczyt. Salwa rozświetliła ciemności i większość jego ludzi przypadła natychmiast do ziemi, po czym, czołgając się, zaczęła się wycofywać, aby znaleźć schronienie przed ogniem, któremu nie mogli stawić czoła. Przykucnął, podsunął się najdalej, jak mógł, położył na brzuchu, żeby spojrzeć w dół na prowadzące ogień ciężkie działa. Zaczynała już parować ziemia na stoku. Dostrzegł żołnierzy przegrupowujących się w świetle padającym z otwartego luku sondy, pod parasolem ognia zaporowego kładzionego na zbocze wzgórza. Strugi deszczu przeszywały oślepiająco jasne wiązki wprawiające we wrzenie zarówno wodę, jak i ziemię. Żołnierze zdołali dotrzeć do swego bezpiecznego schronienia. Teraz statek uniesie się i uderzy na nich z góry… nic, nic nie mogę na to poradzić.

Jakiś cień spływał jak widmo na lądowisko zza pleców zbierających się żołnierzy, zbliżając się niczym czarna fala w kierunku otwartego luku. Żołnierze wyraźnie widoczni na jasnym tle oświetlonej śluzy dostrzegli go, zaczęli strzelać… bez wątpienia wzywali innych; tamci zaczęli się odwracać i Emilio, ze zmartwiałym sercem, bo zorientował się nagle, co to jest, czym musi być ta tajemnicza siła, otworzył ogień w ich plecy. Podźwignął się na kolana starając się nie przerywać ognia do żołnierzy stojących w otwartym luku, pomimo wiązek z dział, które szatkowały wzgórze. Mroczna fala przesuwała się wciąż nad ich zabitymi, dotarła do luku sondy i nagle zrezygnowała i rzuciła się do bezładnej ucieczki.

Luk stanął w płomieniach, ogień rozprzestrzeniał się błyskawicznie, sięgnął żołnierzy i atakujących; rozległ się huk i wstrząs szarpnął całym jego ciałem. Rozciągnął się jak długi w błocie i leżał tak bojąc się poruszyć. Strzały ucichły. Zapadła cisza… nie było już walki, tylko chlupot kropli deszczu padających w kałuże.

Za nim szwargotali, paplali i gramolili się pod górę Dołowcy. Próbował się podnieść, żeby zejść na dół, gdzie padli jego ludzie wysadzając w powietrze śluzę sondy.

I nagle zapaliły się znowu światła statku, zagrzmiały silniki i ożyły działa przeczesując ogniem zbocze.

A więc wciąż żyli. Rozwścieczyło go to, ledwie poczuł ręce, które uczepiły się jego ramion a boków i próbowały go podnieść… to Dołowcy pochylając się nisko próbowali mu pomóc trajkocząc i błagając, żeby z nimi poszedł.

Nagle statek przerwał ogień i wyłączył silniki. Spoczywał tam drzemiąc z mrugającymi światłami, ale z otwartym na oścież, ciemnym, osmalonym od ognia lukiem.

Dołowcy odciągali go otaczając ramionami, kiedy próbował iść sam, i ciągnąc po ziemi, kiedy nogi odmówiły mu posłuszeństwa. Mała dłoń hisa poklepała go po policzku. „Ty w porządku, ty w porządku”, powtarzał błagalny głos. Głos Skoczka. Przedostali się za szczyt wzgórza. Hisa zbierali dalszych zabitych i rannych; i nagle spomiędzy drzew wyszły im naprzeciw postaci, ludzie i hisa.

— Emilio! — usłyszał głos Miliko. Biegła ku niemu na czele… zostawiła za sobą mężczyzn i kobiety… zdobył się na kilka szybszych kroków i dopadł do niej, przytulił do piersi jak szalony, czując w ustach smak rozpaczy.

— Ito — powiedziała — Ernst… oni ich załatwili. Wybuch zakleszczył właz śluzy.

— Wykończą nas — powiedział. — Wezwą na dół coś większego.

— Nie. Mamy w buszu stację komunikatora; jeden komunikat… jeden szybki komunikat do jednostki komunikatora bazy dwa przy zgromadzeniu… każemy im stamtąd uciekać. Pokonaliśmy ich.

Mógł już sobie pozwolić na odprężenie; zaczynały opuszczać go siły — spojrzał za siebie w kierunku sondy skrytej za wzgórzem; znowu ryknęły złowieszczym grzmotem silniki zrozpaczonego statku, pragnącego już tylko ratować siebie.

— Szybciej — powiedziała Miliko pomagając mu iść. Posuwali się otaczani zewsząd przez hisa. „Szybciej”, powtarzali w kółko hisa; niektórzy szli o własnych siłach, innych nieśli Dołowcy; minęli podnóże wzgórza, zagłębili się w ociekający deszczem las podążając w kierunku wzgórz… szli, dopóki zmysły nie poszarzały i nie poczerniały, a wtedy Emilio osunął się w wilgotne paprocie; podniósł go i podniósł tuzin silnych rąk, pod koniec prawie biegnąc. W stoku wzgórza ział otwór, miejsce między skałami.

— Miliko — powiedział odczuwając irracjonalny lęk przed ciemnym, ciasnym tunelem. Wnieśli go tam i położyli na ziemi; po chwili ramiona uniosły go znowu i trzymały w powietrzu kołysząc delikatnie, a głos Miliko szeptał mu do ucha.

— Jesteśmy bezpieczni — mówiła. — Tunele pomieszczą nas wszystkich… to głębokie nory zimowe, biegną głęboko pod wszystkimi wzgórzami… wszyscy jesteśmy bezpieczni.



4


NORWEGIA GODZ. 0045 DG; 1245 DP

Wyhamowywali. Australia zawracała, Pacyfik i Atlantyk zgubiły trop. Signy słuchała westchnienia ulgi, jakie rozeszło się po mostku, gdy kanały komunikatora, zamiast zwiastować katastrofę depczącą im po piętach, nadały dobre wieści. „Zachować czujność”, warknęła. „Służby remontowe, do roboty”. Mostek falował jej przed oczyma. Może to alkohol, chociaż wątpiła. W ostatnich kilku minutach wykonali wystarczająco dużo manewrów, aby wytrzeźwiała.

Norwegia była w większości nietknięta. Graff nadal, na wszelki wypadek, nie zdejmował hełmu, ale przekazał na chwilę dowodzenie Terschadowi ze zmiany przestępnodniowej, żeby zerknąć na wskazania aparatury telemetrycznej. Twarz miał mokrą od potu, zastygłą w długo utrzymującym się na niej grymasie koncentracji. Synchronizator bojowy przestał sterować przyśpieszeniem i ciężar stał się wyraźnie określony, pokrzepiająco stabilny.

Signy wstała i wsłuchując się w meldunki ze skanera dalekiego zasięgu sprawdzała swoje odruchy. Stała dosyć pewnie. Rozejrzała się dookoła. Oczy zerkające ukradkiem w jej stronę odwróciły się szybko i zajęły swoimi sprawami. Odchrząknęła i nacisnęła klawisz kanału ogólnego.

— Mówi Mallory. Wygląda na to, że Australia też na razie daje za wygraną. Wycofają się wszyscy do bazy i udzielą pomocy Mazianowi. Rozwalą Pell na kawałki. Taki był ich plan. Potem skierują się na Stację Sol i na Ziemię; i to było w tym planie. Przyniosą tam wojnę. Ale beze mnie. Tak się sprawy mają. Możecie wybierać. Możecie wybierać. Jeśli zdecydujecie się pozostać pod moimi rozkazami, odlatujemy stąd w swoją stronę, wracamy do tego, co zawsze robiliśmy. Jeśli wolicie iść za Mazianem, to jestem pewna, że wydając mu mnie, zapewnicie sobie drogę powrotu z fasonem. W tej chwili nie ma już miejsca na neutralność. Jeśli większość z was tego pragnie, idźcie do Maziana. Ale co do mnie… Nikt oprócz mnie nie będzie dowodził Norwegiq dopóty, dopóki sama nie wyrażę na to zgody.

Z komunikatora rozległ się pomruk. Wszystkie kanały były otwarte. Pomruk ten przyjął wyraźny… rytm. — Signy… Signy… Sig-ny… Sig-ny… Dotarł aż na mostek: — Sig-ny! — Załoga wstała ze swych miejsc. Rozejrzała się wokół zaciskając szczęki, zdecydowana zachować kamienny spokój. Ci ludzie byli jej ludźmi. Jej była Norwegia.

— Siadać! — krzyknęła na nich. — Myślicie, że to jakieś święto?

Groziło im niebezpieczeństwo. Australia mogła jeszcze zawrócić. Rozwijali teraz zbyt dużą szybkość, aby uzyskać rzetelne dane ze skanera, w związku z czym pozycje Atlantyku i Pacyfiku były tylko domniemane: z zamazanych komputerowych projekcji danych ze skanera dalekiego zasięgu mogło jeszcze wyniknąć wszystko, a poza tym w pobliżu znajdowały się wysłane z nosicieli rajdery.

— Przygotować się do skoku — powiedziała. — Nastawić głębokość 58. Zejdziemy na chwilę z oczu.

Ich własne rajdery znajdowały się nadal przy Pell. Przy odrobinie szczęścia mogły wymykać się dostatecznie długo. Mazian będzie zbyt zajęty, aby zawracać sobie nimi głowę. Jeśli wykażą choć trochę rozsądku, zaufają jej, przyczają się i będą siedzieć cicho wierząc, że jeśli tylko będzie mogła, wróci po nich. Zamierzała to zrobić. Musiała. Rajdery osłony były im bardzo potrzebne. Jeśli zachowały przytomność umysłu, to zorientowawszy się, że Norwegia uciekła, rozproszyły się we wszystkie strony. Jeszcze nigdy ich nie zawiodła. I Mazian to wiedział.

Przestała to roztrząsać i połączyła się z ambulatorium.

— Co z Di?

— Di czuje się świetnie — odpowiedział za siebie znajomy głos. — Daj mi wejść tam na górę.

— Nie waż się, bo zabiję. — Rozłączyła się z nim i wywołała strażnika. — Czy naszym więźniom nie popękały kości?

— Obaj cali i zdrowi.

— Dać ich tu na górę.

Opadła na poduszki fotela i rozparłszy się w nim wygodnie, obserwowała rozwój wypadków odwzorowując w pamięci ich pozycję względem płaszczyzny Układu Pell. Oddalali się z połową szybkości światła, żeby wejść bezpiecznie w skok. Zgłosiły się służby remontowe — jeden rozhermetyzowany przedział, trochę flaków Norwegii posianych w zimnej pustce kosmosu, ale żadnych szkód w sekcji załogowej… nic poważnego, nic, co umniejszyłoby ich zdolność do skoku. Ani jednej ofiary śmiertelnej. Ani jednego rannego. Odetchnęła.

Czas się zmywać. Od blisko godziny sygnały informujące o tym, co się dzieje na Pell, mkną do statków, które przekazują je dalej, aż w końcu dotrą do strefy kontrolowanej przez skanery Unii. Gdzieś tutaj zaczynał się już niezdrowy dla kibiców rejon.

Na jej pulpicie zapaliła się lampka. Obróciła się razem z fotelem i spojrzała na więźniów, którzy wchodzili właśnie na mostek drzwiami od strony rufy. Ręce mieli skute na plecach — rozsądny środek ostrożności w ciasnych przejściach mostka. Nikt nie wchodził na mostek Norwegii; nikt obcy… ci dwaj byli pierwsi. Przypadki specjalne… Josh Talley i Konstantin.

— Zawieszenie wyroku — powiedziała. — Myślę, że obaj ciekawi jesteście, co się stało.

Może się zrozumieli. Spojrzenia, jakimi ją obrzucili, pełne były złych przeczuć.

— Wystąpiliśmy z Floty. Kierujemy się na dobre w otwarty kosmos. Będzie pan żył, Konstantin.

— Nie zrobiła pani tego dla mnie.

Zachichotała.

— Raczej nie. Ale pan na tym korzysta.

— Co się stało z Pell?

— Głośniki mieliście włączone. Słyszeliście, co mówiłam. To właśnie dzieje się z Pell i Unia ma teraz wybór, prawda? Albo ratować Pell, albo ścigać Maziana, póki trop jeszcze ciepły. A my wynosimy się stąd, żeby jeszcze bardziej nie gmatwać sytuacji.

— Pomóżcie im — powiedział Konstantin. — Na miłość boską, zaczekajcie. Zaczekajcie i pomóżcie im.

Po raz drugi roześmiała się i spojrzała gorzko w przejętą twarz Konstantina.

— A jak moglibyśmy im pomóc, Konstantin? Norwegia nie zabiera na pokład uchodźców. Nie może. Wysadzić tam was? Nie zrobię tego pod nosem Maziana ani Unii. Starliby nas na proch, kiedy tylko…

Ale to było przecież wykonalne… kiedy wracając po swoje rajdery będą przechodzili koło Pell.

— Mallory — odezwał się Josh podchodząc bliżej, tak blisko, jak pozwolili mu na to strażnicy. Wzdrygnął się powstrzymany ich rękami, ale Signy dała im znak i puścili go. — Mallory… jest jeszcze jedno wyjście. Przejść na drugą stronę. Jest tu taki statek, słyszysz? Nazywa się Młot, Mogłabyś się z nim skontaktować. Mogłabyś to powstrzymać… i uzyskać amnestię.

Konstantina coś tknęło; jego oczy zwróciły się na Josha, przesunęły na nią; rodziło się w nich podejrzenie.

— On wie? — spytała Josha.

— Nie. Mallory, posłuchaj mnie. Pomyśl, do czego to teraz doprowadzi? Jak daleko i jak długo?

— Graff — powiedziała powoli. — Graff, wracamy po nasze rajdery. Utrzymuj gotowość do skoku. Kiedy Mazian opuści układ, przemkniemy się w poprzek i może wyrzucimy gdzieś po drodze tego kumpla Konstantina gdzieś, gdzie będzie mógł spróbować swoich szans z Unią; może go wyłowi jakiś frachtowiec.

Konstantin przełknął ślinę z wyraźnym trudem; usta miał zaciśnięte w cienką linię.

— Wie pan, że pański przyjaciel jest Uniowcem — powiedziała. — Jest, nie był, rozumie pan? Jest. To agent Unii. Służby specjalne. Prawdopodobnie jest w posiadaniu wielu takich informacji, które mogą nam się przydać w naszej obecnej sytuacji. Wie, jakich miejsc unikać, które z punktów przejściowych są znane przeciwnikowi…

— Mallory — przerwał jej Josh błagalnym głosem.

Zamknęła oczy.

— Graff — powiedziała. — Ten Uniowiec trafia mi do przekonania. Czy ja jestem pijana, czy on mówi z sensem?

— Zabiją nas — odparł Graff.

— Mazian też — przypomniała mu. — Ten konflikt rozprzestrzeni się. Dotrze do Sol. Do miejsca, gdzie Mazian może znaleźć nowe łupy, zregenerować siły. To już nie jest Flota. Oni węszą za zdobyczą, za tym, co pozwoli im egzystować. Tak samo my. A wszystkie punkty przejściowe, które znamy, znają też oni. To niewygodne, Graff.

— Tak — przyznał Graff — to niewygodne.

Spojrzała na Josha, przyniosła wzrok z powrotem na Konstantina, na napiętej twarzy którego malowała się nadzieja, rozpaczliwa nadzieja. Parsknęła z pogardą i spojrzała na Graffa, na jego hełm.

— Ten obserwator Unii. Weź na niego kurs. Skoczą poza zasięg skanera, skoro tylko zorientują się, że idziemy na nich. Nawiąż z nimi kontakt. Wynajmiemy się flocie Unii.

— Wpadniemy prosto na nich, jeśli będziemy się tak tutaj miotać między jednymi a drugimi — mruknął Graff; i miał rację. Kosmos był szeroki, ale im bardziej zbliżali się do konkretnego wektora wyjściowego z Pell polegając tylko na dwóch przecinających się kursach wyznaczanych przez skaner dalekiego zasięgu, tym bardziej zwiększało się niebezpieczeństwo kolizji.

— Zaryzykujemy — powiedziała. — Krzycz, że lecimy. Spojrzała na Josha Talleya, na Konstantina i uśmiechnęła się z całą goryczą, jaką czuła.

— A więc wchodzę do twojej gry — zwróciła się do Josha. Po swojemu. Znasz ich kody wywoławcze?

— W mojej pamięci — odezwał się Josh — jest pełno dziur. — Przypomnij sobie choć jeden.

— Wykorzystajcie moje imię — poradził jej Josh. — I imię Gabriela.

Wydała taki rozkaz i patrzyła długo w zadumie na tych dwóch.

— Puście ich — poleciła w końcu żołnierzom, którzy ich pilnowali. — Są wolni.

Zastosowali się do rozkazu. Obróciła się z fotelem o pół obrotu, zerknęła na ekrany i spojrzała na nich znowu; obecność Uniowca i stacjonera na jej pokładzie, wolnych, była do niedawna nie do pomyślenia.

— Znajdźcie sobie bezpieczne miejsce — powiedziała. — Za chwilę wchodzimy w skręt… a potem będzie może jeszcze gorzej.



PELL: SEKTOR NIEBIESKI JEDEN,


NUMER 0475; GODZ. 0100 DG.; 1300 DP.

Od czasu do czasu czuli się tak, jakby latali. Tulili się do siebie, a część hisa, tej na zewnątrz, w korytarzu, pojękiwała ze strachu, ale nie ci czuwający przy Słońce-Jej-Przyjacielem. Ci przetrzymywali ją, żeby nie spadła, żeby przynajmniej ona była bezpieczna. Nawet wielkie Słońce drżało i zataczało się na swej drodze. Trzęsły się gwiazdy w ciemnościach otaczających białe łoże i Marzycielkę.

— Nie bać się — szeptała Lily gładząc czoło Marzycielki. Nie bać się. Śnić my bezpieczni, bezpieczni.

— Włącz dźwięk, Lily — szepnęła Marzycielka; jej oczy były spokojne, jak zawsze. — Gdzie jest Satyna?

— Ja tutaj — odezwała się Satyna przeciskając się przez innych, żeby zająć miejsce Lily. Dźwięk przybrał na sile — ludzkie głosy wrzeszczące i wyjące przez komunikator, starające się wykrzykiwać instrukcje.

— To centrala — powiedziała Marzycielka. — Satyno, Satyno i wy wszyscy, słuchajcie. Oni zabili Jona… uszkodzili centralę. Oni tu idą…to ludzie Unii, ludzie-z-karabinami, rozumiecie.

— Nie przyjść tutaj — zapewniała ją żarliwie Lily podchodząc znowu do łóżka.

— Satyno — powiedziała Marzycielka wpatrując się w podrygujące gwiazdy. — powiem wam, jak iść… powiem o każdym zakręcie, o każdym kroku; a wy musicie to zapamiętać… potraficie zapamiętać tyle rzeczy na raz?

— Ja Gawędziarka — przypomniała jej. — Ja dobrze pamiętać, Słońce-Jej-Przyjacielem.

Marzycielka opisała jej całą drogę, krok po kroku; i to przerażało ją, ale jej umysł był nastawiony na zapamiętywanie każdego ruchu, każdego zakrętu, każdej, najdrobniejszej instrukcji.

— Idźcie — poleciła jej Marzycielka.

Wstała i szybko zawołała Niebieskozębego, zawołała innych, wszystkich hisa znajdujących się w zasięgu jej głosu.



NORWEGIA; GODZ. 0130 DG.; 1330 DP.

Komunikator zachłysnął się trzaskami; ekran drzemiącego dotąd skanera dalekiego zasięgu rozbłysnął nagle wyraźnymi, migoczącymi punktami. Norwegia zacieśniała wykonywany właśnie skręt. Signy przytrzymała się konsoli i fotela czując w ustach smak krwi. Rozbłysły czerwone lampki ostrzegawcze, zabrzęczały alarmy przeciążeniowe. Josh i Konstantin czepiali się kurczowo uchwytu w połowie przejścia; nie utrzymali się i zaczęli zsuwać po podłodze.

— Tu Norwegia, mówi Norwegia. Uniowcy. Wstrzymajcie ogień. Wstrzymajcie ogień. Jeśli chcecie wejść w układ, idźcie za mną.

Nastąpiła normalna w takich wypadkach chwila milczenia, w czasie której komunikat pokonywał odległość dzielącą nadawcę od adresata.

— Mów dalej.

Słowa, nie strzały.

— Tu Mallory z Norwegii. Przechodzę na waszą stronę, słyszycie? Lećcie za mną, to was wprowadzę. Mazian jest w trakcie rozwalania Pell i odwrotu w stronę Sol. To się już zaczęło. Mam na pokładzie waszego agenta Joshuę Talleya i młodszego Konstantina. Jeśli będziecie się za długo zastanawiać, stracicie stację. Jeśli mnie nie posłuchacie, wdacie się w wojnę z Ziemią.

Nastąpiła chwila martwej ciszy z tamtej strony. Pulpit komputera bojowego błyskał lampkami i śledził ruchy przeciwnika.

— Tu Azov z Jedności. Norwegia, co proponujesz? I jakie mamy gwarancje, jeśli ci zaufamy?

— Odłączyliśmy się; odebraliście ten sygnał. Wprowadzę was tam z powrotem. Idźcie jako moja straż tylna, Jedność, całą kupą. Mazian nie podejmie walki ani tutaj, ani nigdzie w pobliżu. Nie jest w stanie stawić czoła, rozumiecie?

Cisza trwała tym razem dłużej.

— Wchodzą nam na ogon — poinformował ją skaner.

— Do dechy, panie Graff.

Norwegia ślizgała się na krawędzi katastrofy, czerwone lampki zamrugały z szaloną częstotliwością, sygnalizując przeciążenie, przeciwko któremu protestowało ciało, protestowały walące serca; ręce drżały zaciskając się na dźwigniach i pokrętłach; doświadczona załoga wytrzymywała tę długotrwałą męczarnię narzucaną przez synchronizm bojowy i siłę bezwładności. Spokojni i opanowani, trzymali się wszyscy podczas tego długiego, bardzo długiego skrętu, utrzymując szybkość, jakiej nabrali, kierując się na Pell… Straż tylną mieli na pewno — Unia gnała tuż za nimi na pełnym ciągu… tak samo gotowa ich rozwalić, jak oni gotowi byli rozwalić Maziana.

— Jeszcze trochę — mruknęła do Graffa — tak trzymaj, nie popuszczaj. Wyciskaj, co się da.

— Ostrzeżenie skanera — poinformował ją i Graffa spokojny głos. Ekran skanera dalekiego zasięgu migotał rozmytą zielenią i złotem… Przeszkody na ich kursie, wciąż przechowywane w pamięci i pokazywane dokładnie tam, gdzie zapamiętał je komputer, plus minus droga pokonywana przez powolny frachtowiec. Holowniki krótkodystansowe. Odbierali teraz bezpośrednio ich szwargotanie, skowyt rozmów i przerażenia pogłębiającego się w miarę, jak się do nich zbliżali.

Graff nie stracił zimnej krwi. Norwegia śmignęła między nimi nie zbaczając z prostoliniowego kursu wytyczonego przez komputer i uwzględniającego odstępy między statkami, i przy nie przestających ani na chwilę migotać czerwonych lampkach kierowała się dalej na Pell. Uniowcy przemknęli tuż za nimi, unikając o włos zdarzeń, w pędzie zapierającym dech w piersiach ludziom z powolnych jak żółwie frachtowców. Głęboki jęk przerażenia dogonił ich i ścichł.

— Norwegia… Norwegia… Norwegia… — nadawał jak oszalały komputer pokładowy i jeśli ich rajdery przetrwały, na pewno przybędą na to wezwanie.

Przed nimi zamigotały wyraźne, czerwone punkciki, zbyt szybkie, jak na frachtowce. Komputer zawył ostrzeżeniami. Mazian odszedł od stacji. Europa, Indie, Atlantyk, Afryka, Pacyfik.

— Gdzie Australia? — warknęła do Graffa. Jej kod rozpoznawczy nie nadszedł wraz z innymi. — Uważaj na nich!

Graff musiał ją słyszeć. Nie było czasu na pogawędki. Flota szła w zwartym szyku kursem na zderzenie. Wszystkie rajdery zamocowane w gotowości do skoku do jednostek macierzystych — dobre i to.

— Mallory — usłyszała głos Maziana dobywający się z komunikatora.

Graff też go usłyszał i wprowadził statek w przyprawiający o mdłości manewr, który komputer przekazał do systemów celowniczych komputera bojowego; plunęli salwą w kierunku Europy i odpowiedziano im ogniem; kadłub zajęczał. Zryw przeciążenia zniósł siłę przeciwną co do kierunku i nagle błysnęła salwa zza ich rufy. Nie bacząc na ich bezpieczeństwo, nie rozumiejąc sygnałów ich komputera, do walki wchodziła Unia żądna celów. „W bok!” wydała rozkaz za pośrednictwem hełmu i Norwegia położyła się w zwrot pod najostrzejszym z możliwych kątów, nie widząc dla siebie żadnych szans w tym boju. Zawyły syreny alarmowe. Przed nimi leżały Pell i Podspodzie odległe o minuty przy szybkości bliskiej c, którą teraz rozwijali.

Utrzymując statek w ciasnym skręcie, komputer obliczał i przeliczał tę skrajną krzywiznę.

Na ekranie eksplodował świetlny punkt mknącego na nich od spodu nosiciela. Norwegia trzymała swój jedyny z możliwych kurs; pulpity płonęły czerwienią, wyły syreny, groziło zderzenie z planetę, a szybkość, z jaką pruli, była zbyt wielka, aby zdążyli ją na czas wytracić.

I nagle ekran zamigotał innymi punktami, małymi i zbliżającymi się do nich pierścieniem od strony dziobu.

— Norwegia… Norwegia… Norwegia… — nadawał bez przerwy komputer.

To ich rajdery.

— Tak trzymać! — wrzasnęła do Graffa przekrzykując radosną wrzawę, jaka rozpętała się na mostku.

Komputer wprowadził statek w najciaśniejszy skręt, do jakiego zdolna była Norwegia, manewr, który rozdzierał ludzkie ciała i trwał koszmarne sześć sekund. Zaczęli gwałtownie wytracać szybkość, a Australia szła prosto na nich prześlizgując się przez igielne ucho rajderów, sama, bez rajderów, albo zaniedbawszy ich wysłania.

— Ogień zaporowy — powiedziała przełykając smak krwi. Ekrany zamigotały przerażeniem; groziło zderzenie od dziobu i od rufy, na rufę pikował niemal z szybkością światła statek tak samo jak oni zablokowany w łuku ucieczki od Pell. Teraz w górę, w dół czy prosto? Każdy z tych manewrów dawał im pięćdziesiąt procent szans na uniknięcie zderzenia.

Graff podjął decyzję; salwa w górę i Australia przemknęła nad nimi wprawiając w chaos przyrządy. Kadłub zajęczał i wstrząs przeszedł przez cały statek.

Manewr trwał nadal; nagle przestały napływać dane ze skanera, po ich kadłubie zazgrzytał pył. „Gdzie oni są” zawył Graff do technika obsługującego skaner. Signy zamrugała oczyma ssąc krew z przegryzionej wargi. Australia mogła zrzucić śmieci; mogła się rozerwać; dalej wytracali szybkość, nie zmieniła rozkazu.

— … wyminęli Pell — głos z rajdera relacjonował im to, co dopiero teraz zaczynał pokazywać skaner, bo sami byli już bezpieczni. — I stracili brzechwę… Edger stracił chyba brzechwę.

Nie mogli tego zobaczyć; Australię śledził już tylko skaner dalekiego zasięgu: to były te śmieci.

— Formować się — rozkazała swoim rajderom czując się bezpieczniej, kiedy otaczały Norwegię jak cztery dodatkowe ramiona. Edger, pozbawiony brzechwy, nie mógł teraz ryzykować dalszych uszkodzeń; nie zaryzykuje odwetu.

— Szykują się do skoku — usłyszała. To był głos Unii, głos, którego nie znała, jakiś obcy akcent. Poczuła nagle w sobie ogromny chłód, dotarło do niej, że nie ma już odwrotu.

Idź zawsze na całość, uczył ją Maziana to on nauczył ją większości tego, co umiała. Żadnych półśrodków.

Odchyliła się na oparcie fotela. Na całej Norwegii zaległa cisza.



PELL: SEKTOR NIEBIESKI JEDEN,


NUMER 0475

Została tylko Lily. Alicja Lukas-Konstantan przesunęła oczyma po ścianach i zatrzymała wzrok na małym module tworzącym całość z białym łóżkiem: dwie lampki — jedna zapalona, druga zgaszona, jedna zielona, druga czerwona. Teraz świeciła czerwona. Włączyły się obwody awaryjne. Groził zanik zasilania. Lily może tego nie wiedziała; potrafiła posługiwać się maszynami, ale to, co wprawiało je w ruch, wciąż pozostawało dla niej tajemnicą. A więc oczy samicy Dołowca były nadal spokojne; jej ręka delikatnie gładziła ją po włosach zapewniając nieprzerwany kontakt ze światem żywym.

Otaczające ją wyposażenie, podarunki Angela, okazały się tak samo uparte, jak jej mózg. Obrazy na ekranach dalej się zmieniały, maszyny nadal pompowały przez jej żyły życie, a Lily wciąż była przy niej.

Był tam też wyłącznik. Gdyby poprosiła o to Lily, ta, nie zdając sobie sprawy z tego, co robi, nacisnęłaby go. Ale to byłoby okrutne dla istoty, która w nią wierzyła.

Nie poprosiła jej.



NORWEGIA

Damon ostrożnie opuścił swoje miejsce i zataczając się z lekka, ruszył między rzędami aparatury i techników w stronę Mallory. Cały był obolały; wywichnięte ramię, ból w kręgach szyjnych. Na Norwegii nie było nikogo, kto nie cierpiałby podobnie jak on, nawet technicy i sama Mallory odczuwali skutki niedawnych manewrów. Skierowała na niego ponure oczy ze swojego miejsca za pulpitami głównymi, odwróciła się razem z fotelem twarzą do niego i skinęła lekko głową.

— A więc ma pan, czego chciał — odezwała się. — Unia jest w układzie. Nie muszę już tropić Maziana. Wiedzą na pewno, dokąd odleciał. Założę się, że baza na Pell będzie dla nich cenna; nie ulega teraz wątpliwości, że uratują pańską stację, panie Konstantin. A co do nas, to najwyższy czas, żebyśmy się stąd wynieśli.

— Powiedziała pani — przypomniał jej spokojnie — że mnie pani wysadzi.

Oczy jej pociemniały.

— Niech pan nie przeciąga struny. Wtedy może przerzucę pana i pańskiego przyjaciela Uniowca na jakiegoś kupca, kiedy mi to będzie pasowało. Jeśli mi to będzie pasowało. Tylko wtedy.

— To mój dom — powiedział. Zbierał w myślach argumenty; ale głos mu drżał niszcząc logikę. — Moja stacja… tam jest moje miejsce.

— Teraz nigdzie nie ma pańskiego miejsca, panie Konstantan.

— Niech mi pani pozwoli z nimi porozmawiać. Jeśli uda mi się wytargować u Unii zawieszenie broni, żeby podejść tam jak najbliżej… Znam systemy. Potrafię obsługiwać centralę; technicy… mogli polec. Zginęli, prawda?

Odwróciła głowę, odwróciła fotel, wróciła do swoich zajęć. Uświadomił sobie niebezpieczeństwo, pochylił się i oparł dłoń na poręczy fotela, żeby nie mogła go zignorować; żołnierz drgnął, ale zawahał się oczekując rozkazów.

— Kapitanie. Tak daleko już się pani posunęła. Proszę pani… jest pani oficerem Kompanii. Była nim pani. Ten ostatni raz… ostatni raz, kapitanie. Proszę mnie wysadzić na Pell. Wstawię się za panią, żeby was puścili wolno. Przysięgam, że się wstawię.

Siedziała nieruchomo bardzo długą chwilę.

— Chce pani uciekać stąd pobita? — spytał jej. — A może lepiej odlecieć z własnego wyboru?

Odwróciła się do niego i to, co zobaczył w jej oczach nie wróżyło niczego dobrego.

— Chce się pan koniecznie przespacerować?

— Niech mnie pani odstawi na stację — powiedział. — Teraz. Kiedy to ma znaczenie. Albo nigdy. Bo później nie będzie już po co. Nie będę mógł nic zrobić i szybko umrę.

Zacisnęła usta. Na kilka chwil zastygła w bezruchu i wpatrywała się weń.

— Zrobię, co będę mogła. Do pewnych granic. Jeśli zgodzę się na rozejm, co jak myślę… — Opuściła rękę na wyściełaną poręcz fotela. — To wszystko moje. Cały ten statek. Rozumie pan? Ci ludzie… służyłam Kompanii. Wszyscy jej służyliśmy. I Unia nie ma zamiaru puścić mnie wolno. Prosi pan o coś, co może się przerodzić w bitwę na śmierć i życie tuż pod bokiem pańskiej cennej stacji. Unia chce mieć Norwegię. Bardzo chce nas mieć… bo wie, co zrobimy. Nie ma już dla mnie życia, stacjonerze, bo nie istnieje port, do którego śmiałbym zawinąć. Nie wejdę już do żadnego. Nigdy nie wejdę. Żadne z nas tego nie zrobi. Graff. Skieruj się spokojnie na Pell.

Damon cofnął się dochodząc do wniosku; że w tym momencie jest to najwłaściwszy ruch. Słuchał jednej strony dialogu prowadzonego przez komunikator, bo tylko tyle mógł słyszeć; Norwegia powiadamiała flotę Unii, że podchodzi. Mieli chyba jakieś obiekcje. Norwegia podjęła dyskusję.

Czyjaś ręka dotknęła jego ramienia. Obejrzał się i stwierdził, że to Josh. „Przepraszam”, powiedział Josh. Damon skinął głową nie żywiąc do niego żadnej urazy. Josh… miał do wyboru kilka możliwości.

— Zgadza się, jest pan im potrzebny — zwróciła się do niego Mallory. — Chcą, żeby im pana przekazać.

— Pójdę.

— Nie wie pan, co robi — wyrzuciła z siebie Mallory. Wymażą panu umysł. Zdaje pan sobie z tego sprawę?

Zastanowił się. Przypomniał sobie Josha siedzącego przed nim po drugiej stronie biurka i proszącego o dokumenty, o dokończenie zabiegu, który zapoczątkowano na Russellu. Ludzie z tego wychodzili. Josh wyszedł.

— Pójdę — powtórzył.

Mallory patrzyła na niego spod zmarszczonych brwi.

— To pański umysł — odezwała się w końcu. — Przynajmniej dopóki nie wezmą pana w obroty. — I odwracając się do komunikatora rzuciła: — Tu Mallory. Trzymamy się na dystans, kapitanie. Nie podobają mi się pańskie warunki.

Nastąpiła długa zwłoka. Druga strona milczała.

Na ekranie skanera pojawiła się Pell, wokół której, niczym sępy nad padliną, krążyły statki Unii. Jeden stał chyba w doku. Dalej, przy kopalniach, skaner dalekiego zasięgu rejestrował rozsianą, pocentkowaną czerwonymi punkcikami złotą mgiełkę; to holowniki krótkodystansowe i jeszcze jeden samotny statek reprezentowany przez plamkę światła mrugającą na skraju ekranu — poza zasięgiem skanera, ale przechowywany w pamięci komputera. Nie poruszało się nic oprócz czterech świetlnych punkcików w pobliżu Norwegii, zbijających się w bardziej zwartą formację.

Zatrzymali się względem stacji, dryfując tylko w czasie wraz ze wszystkim, co znajdowało się w układzie.

— Tu Azov z Jedności — dotarł do nich głos. — Kapitanie Mallory, ma pani pozwolenie na wejście do doku celem wysadzenia swojego pasażera. Wyrażamy zgodę na podejście do Pell i składamy jednocześnie na pani ręce podziękowania od społeczeństwa Unii za pani nieocenioną pomoc. Jesteśmy gotowi przyjąć panią bezwarunkowo w szeregi Floty Unii z całym uzbrojeniem i z obecną załogą. Over.

— Tu Mallory. Jakie gwarancje ma mój pasażer?

Graff nachylił się do niej podnosząc w górę kciuk. Po Norwegii rozeszło się echo szczęku czegoś uderzającego od zewnątrz w kadłub, zaskoczył rygiel. Damon spojrzał z niepokojem na ekran skanera.

— To przycumował myśliwiec — wyjaśnił mu stojący za nim Josh. — Zabierają swoje rajdery. Może przygotowują się do skoku…

— Kapitanie Mallory — rozległ się znowu głos Azova mam na pokładzie przedstawiciela Kompanii, który wyda pani rozkaz przyjęcia mojej propozycji…

— Ayres może się wypchać — powiedziała. — Powiem panu, czego żądam za to, co mam. Przywileju dokowania w portach Unii i czystych dokumentów. Inaczej puszczam do was mojego cennego pasażera na piechotę.

— Te sprawy możemy omówić później. Mamy na Pell kryzysową sytuację. Zagrożone jest życie przebywających tu ludzi. — Macie przecież ekspertów od techniki komputerowej. Czy to możliwe, abyście nie potrafili rozgryźć tego systemu?

Znowu zaległa cisza.

— Kapitanie. Dostanie pani, czego chce. Jeśli tak zależy pani na tych papierach, prosimy z łaski swojej wejść do doku; gwarantujemy pani bezpieczeństwo. Na tej stacji panuje sytuacja mająca związek z miejscowymi robotnikami. Domagają się skontaktowania z Konstantinem.

— Dołowcy — szepnął Damon. Przed oczami stanęła mu nagle straszna wizja Dołowców stawiających czoła żołnierzom Unii.

— Niech pan każe swym statkom odejść od stacji, kapitanie Azov. Jedność może zostać w doku. Podejdę z przeciwnej strony, a pan dopilnuje, aby pańskie statki nie wypadły z synchronizmu względem pana pozycji. Do wszystkiego, co przejdzie mi za ogonem, będę strzelała bez ostrzeżenia.

— Zgoda — odparł Azov.

— To szaleństwo — powiedział Graff. — A gdzie nasza zapłata? Nie przejdą na drugą stronę stacji, żeby wręczyć nam te dokumenty.

Mallory nie odpowiedziała.



. 5 .


PELL; DOK BIAŁY; 9/1/53;


GODZ. 0400 DG; GODZ. 1600 DP.

W dokach pracowali żołnierze Unii ubrani w kombinezony robocze, tyle że zielone, co stanowiło na Pell widok surrealistyczny. Damon schodził po rampie w kierunku opancerzonych pleców żołnierzy Norwegii, którzy trzymali przyczółek i strzegli wejścia do śluzy. Po drugiej stronie wyludnionego doku stali inni żołnierze w pancerzach… Uniowcy. Minął perymetr bezpieczeństwa, przeszedł między kordonem żołnierzy z Norwegii i ruszył samotnie przez szeroką, zaśmieconą walającymi się wszędzie szczątkami przestrzeń. Usłyszał za sobą jakieś zamieszanie, usłyszał, jak ktoś nadbiega i obejrzał się.

Josh.

— Mallory mnie przysłała — wysapał Josh doganiając go. Masz coś przeciwko temu?

Potrząsnął głową cholernie zadowolony, że będzie mu towarzyszył tam, gdzie szedł. Josh sięgnął do kieszeni i wręczył mu szpulę z taśmą.

— Mallory mi to dała — powiedział. — To ona ustalała słowa kodowe do komputera. Powiedziała, że może się przydać.

Damon wziął od niego szpulę i włożył ją do kieszeni swojego brązowego kombinezonu roboczego Kompanii. Czekała na nich eskorta Unii złożona z ubranych na czarno, obwieszonych srebrnymi medalami żołnierzy. Ruszył w ich stronę czując się nieswojo na widok ich jednakowości i piękna. Idealni ludzie, wszyscy jednakowego wzrostu, wszyscy jednakowego typu.

— Co to za jedni? — spytał Josha.

— Mojego rodzaju — odparł Josh. — Mniej wyspecjalizowani. Przełknął z trudem ślinę i szedł dalej. Żołnierze Unii otoczyli ich ze wszystkich stron i poprowadzili bez słowa dokiem. Tu i tam stały grupki mieszkańców Pell, przyglądając się im. „Konstantin”, słyszał pomruki. „Konstantin”. W niejednych oczach dostrzegał nadzieję i starał się ich unikać wiedząc, jak niewiele jest do zyskania. W niektórych rejonach, jakie mijali, panował chaos — całe sekcje bez światła, z nieczynnymi wentylatorami, śmierdzące ogniem i rozkładającymi się trupami. Siła ciążenia skakała nieco na skutek niewielkiej niestabilności. Nie wiadomo, co działo się w rdzeniu, w systemach podtrzymania życia. Jeśli równowaga ulegała zbyt wielkiemu zachwianiu, istniał pewien czas, po upływie którego systemy te rozregulują się tak, że nie będzie ich już można skorygować. Bez mózgu, z nieczynną centralą. Pell stawała się zlepkiem lokalnych ganglionów, ośrodków nerwowych nie połączonych ze sobą wzajemnie, automatycznych systemów walczących, każdy z osobna, o przetrwanie. Bez stabilizacji i równowagi wypadną z fazy… jak umierające ciało.

Weszli na niebieski jeden, gdzie stacjonowały dalsze siły Unii, i wkroczyli na rampę awaryjną… tu też leżeli zabici, trupy, między którymi musieli lawirować poruszając się pod górę rzędem. Wspinali się długo, od dziewiątego w górę, aż do zbitej grupy opancerzonych żołnierzy stojących tyłem do nich i zadzierających głowy. Wyżej nie mogli już wejść; dowódca eskorty skręcił w bok i wprowadził ich przez drzwi na drugi, do korytarza zajmowanego przez biura finansowe. Stała tam kolejna grupa żołnierzy i oficerów. Jeden z nich, posiwiały od środków odmładzających, z mnóstwem beretek na piersi, odwrócił się ku nim. Wstrząśnięty do głębi Damon rozpoznał mężczyzn stojących tuż za nim. Ayres z Ziemi.

I Dayin Jacoby. Gdyby miał w ręku pistolet, zastrzeliłby tego człowieka. Nie miał go jednak. Zatrzymał się patrząc mu prosto w oczy, a twarz Jacoby’ego przybrała barwę szkarłatu.

— Pan Konstantin — przywitał go oficer.

— Kapitan Azov? — domyślił się po odznaczeniach. Azov wyciągnął rękę. Damon uścisnął ją z goryczą.

— Major Talley — powiedział Azov i podał rękę Joshowi. Josh odpowiedział na ten powitalny gest. — Cieszę się, że znowu pana widzę.

— Sir — bąknął Josh.

— Czy informacje Mallory są prawdziwe? Czy Mazian wycofał się na Sol?

Josh skinął głową.

— To nie podstęp, sir. Sądzę, że to prawda.

— Co z Gabrielem?

— Nie żyje, sir. Zastrzelony przez Mazianowców.

Azov pokiwał głową marszcząc czoło i spojrzał znowu prosto na Damona.

— Daję panu szansę — powiedział. — Czy uważa pan, że zdoła zaprowadzić porządek na tej stacji?

— Spróbuję — odparł Damon — jeśli wpuści mnie pan tam na górę.

— Z tym właśnie mamy aktualnie problem — powiedział Azov.

— Sami nie możemy się tam zostać. Tubylcy zabarykadowali drzwi. Trudno zgadnąć, jakie szkody tam wyrządzili, ani do jakiej może dojść z nimi strzelaniny.

Damon pokiwał powoli głową oglądając się na drzwi prowadzące na rampę.

— Josh pójdzie ze mną — powiedział. — Tylko my dwaj. Zaprowadzę wam spokój na Pell. Pańscy żołnierze mogą wejść za nami… kiedy się uspokoi. Jeśli padnie chociaż jeden strzał, możecie stracić tę stację, a nie chcielibyście tego na obecnym etapie, prawda?

— Nie — przyznał Azov. — Nie chcielibyśmy tego.

Damon skinął głową i ruszył do drzwi. Josh szedł obok niego. Głośnik za ich plecami zaczął odwoływać żołnierzy, którzy posłuszni wezwaniu wybiegali przez drzwi z rampy na korytarz. Damon z Joshem, mijając ich, wyszli na rampę i ruszyli pod górę. Na szczycie było pusto; drzwi do niebieskiego jeden pozostawały zamknięte. Damon nacisnął przycisk; nie działał. Otworzył drzwi ręcznie.

Za nimi, tuląc się do siebie, siedziełi Dołowcy, zbita masa wypełniająca korytarze główny i boczne. „Człowiek-Konstantin!” wykrzyknął jeden gramoląc się pośpiesznie na nogi; był ranny, jak wielu tutaj; z ran od poparzeń sączyła się krew. Zerwali się teraz wszyscy wyciągając ręce do wchodzącego Damona, żeby dotknąć jego dłoni, jego ciała; podskakiwali przy tym z zachwytu, wołali coś i popiskiwali w swoim języku.

Przeszedł między nimi, a Josh posuwał się cały czas tuż za nim przez ten rozhisteryzowany tłum. Za szybami, w centrum sterowania było ich więcej; siedzieli na podłodze, na blatach, cisnęli się w każdej dostępnej niszy. Dotarł do drzwi i zastukał w szybę. Twarze hisa uniosły się, spojrzały na niego poważne; spokojne oczy… które nagle pojaśniały. Dołowcy zerwali się na równe nogi, zaczęli tańczyć i podskakiwać, wydając z siebie dzikie okrzyki wyciszane jednak przez szkło.

— Otwórzcie drzwi — zawołał do nich.

Nie mogli go usłyszeć, ale pokazał na wyłącznik, który zablokowali od wewnątrz.

Jeden z nich nacisnął klawisz. Damon wszedł pomiędzy rozradowanych hisa dotykany zewsząd i przytulany, sam dotykając ich w odpowiedzi i nagle poczuł, że czyjaś ręka zaciska się znacząco na jego dłoni i przyciska ją do włochatej piersi.

— Ja Satyna — przemówiła do niego hisa uśmiechając się. Moje oczy ciepłe, ciepłe, człowiek-Konstantin.

Z drugiej strony stał Niebieskozęby. Ten szeroki uśmiech i zmierzwione futro znał dobrze i przytulił do siebie Dołowca.

— Twoja matka przysłać — powiedział Niebieskozęby. Ona być dobrze, człowiek-Konstantin. Ona mówić zamknąć drzwi zostać tutaj nie ruszać się, zrobić oni posłać znaleźć człowiek-Konstantin, zrobić wszyscy dobrze na Nadwyże.

Zaparło mu dech w piersiach. Dotknął włochatych ciał i ruszył do konsoli centralnej. Josh postępował za nim. Leżały tu na podłodze ludzkie ciała. Był między nimi Jon Lukas z raną postrzałową głowy. Damon zasiadł za pulpitem głównym i zaczął naciskać klawisze uruchamiające systemy… wyjął z kieszeni szpulę z taśmą i zawahał się.

Prezent od Mallory. Dla Pell. Dla Unii. Taśma mogła zawierać cokolwiek — pułapki dla Unii… program wyzwalający proces ostatecznego zniszczenia…

Przejechał ręką po twarzy, zdecydował się w końcu i wsunął rozbiegówkę w szczelinę czytnika. Maszyna wessała ją i nie było już odwrotu.

Pulpity zaczęły ożywać, lampki zamrugały zielenią. Nastąpiło poruszenie wśród hisa. Spojrzał w górę na szybę, w której odbijali się żołnierze stojący w drzwiach z opuszczonymi karabinami. Zobaczył też Josha, który stał za jego plecami i teraz odwrócił się twarzą do żołnierzy.

— Zostańcie tam, gdzie jesteście — warknął do nich Josh.

Posłuchali go, ale karabiny nadal trzymali opuszczone. Może to dzięki tej twarzy, temu spojrzeniu człowieka z fabryki ludzi Unii; a może dzięki głosowi, który nie znosił sprzeciwu. Josh odwrócił się znowu plecami do nich i zastygł z rękoma na oparciu fotela Damona.

Damon kontynuował pracę; po chwili posłał jeszcze jedno spojrzenie na szybę odbijającą to, co działo się za nim.

— Potrzebny mi technik od komunikatom — powiedział. Ktoś, kto będzie mówił przez kanały publiczne. Znajdź mi kogoś z akcentem z Pell. Idzie dobrze. Zniszczyli część zawartości pamięci, zamącili trochę w rejestrach… ale tak właściwie to nie są nam do niczego potrzebne, prawda?

— Nie poznają ani jednego nazwiska z tego drugiego — powiedział cicho Josh. — Mam rację?

— Nie poznają — przytaknął. Adrenalina, która dotąd pomagała mu funkcjonować, zaczynała się zużywać. Stwierdził, że trzęsą mu się ręce; spojrzał w bok na technika Uniowca sadowiącego się koło niego. — Nie — powiedział, wstał i ruszył w jego stronę, żeby zaprotestować.

Żołnierze skierowali na niego lufy karabinów.

— Stać — rzucił Josh i oficer dowodzący oddziałem zawahał się. Wtedy Josh sam zerknął w bok i cofnął się o krok. W drzwiach pojawił się ktoś jeszcze. Azov ze swoją świtą.

— Prywatny komunikat, panie Konstantin?

— Muszę skierować brygady robocze do ich zajęć — wyjaśnił Damon. — Posłuchają tylko głosu, który znają.

— Jestem pewien, że ma pan rację, panie Konstantin. Ale zabraniam. Proszę nie zbliżać się do komunikatora. Niech obsługuje go nasz technik.

— Sir — wtrącił się cicho Josh. — Czy mogę zainterweniować?

— Nie w tej sprawie — odparł Azov. — Proszę się skupić na zajęciach niepublicznych, panie Konstantin.

Damon westchnął cicho, wrócił do konsoli, od której odszedł i usiadł powoli. Liczba żołnierzy rosła. Hisa stłoczyli się pod ścianami i na blatach stołów trajkocząc z niepokojem między sobą.

— Zabrać stąd te stworzenia — rozkazał Azov. — Natychmiast.

— To obywatele — powiedział Damon obracając się razem z krzesłem, żeby spojrzeć na Azova. — Obywatele Pell.

— Nieważne kim są.

— Pell — rozległ się z komunikatora głos Mallory. — Zgłaszam wyjście z doku.

— Sir? — spytał technik Unii od komunikatora.

Azov dał mu znak, żeby się nie odzywał.

Damon nachylił się, żeby włączyć alarm. Skierowały się na niego lufy karabinów i dał spokój. Do komunikatora podszedł sam Azov.

— Mallory — powiedział — radzę ci zostać w doku.

Chwila ciszy.

— Azov — odpowiedział spokojnie cichy głos — przyszło mi właśnie do głowy, że między złodziejami nie może być mowy o honorze. — Kapitanie Mallory, została pani wcielona do floty Unii i obowiązują panią rozkazy Unii. Albo pani je respektuje, albo uznamy to za bunt.

Znowu cisza. Tym razem dłuższa. Azov zagryzł wargę. Sięgnął przez ramię technika i wystukał na klawiaturze swoje własne liczby.

— Kapitanie Myes. Norwegia odmawia wykonywania rozkazów. Odsuń trochę swoje statki.

I przełączając się na kanał Mallory rzucił:

— Przyjmujesz naszą ofertę, Mallory, albo nie ma dla ciebie żadnego portu. Możesz się zerwać i uciec, ale staniesz się wtedy celem numer jeden dla naszych statków w przestrzeni Unii. Albo uciekasz, żeby połączyć się z powrotem z Mazianem, albo idziesz przeciwko niemu z nami.

— Pod waszymi rozkazami?

— Wybieraj, Mallory. Wolna i amnestionowana… albo ścigana.

Odpowiedział mu suchy śmiech.

— Jak długo po wpuszczeniu Uniowców na pokład pozostanę dowódcą Norwegii? I jak długo pożyją moi oficerowie albo moi żołnierze?

— Amnestia, Mallory. Albo ją przyjmujesz, albo odrzucasz.

— Podobnie jak inne twoje propozycje.

— Stacja Pell — wtrącił się inny zaniepokojony głos. — Tu Młot. Mamy kontakt. Stacja Pell, słyszycie mnie? Mamy kontakt.

I jeszcze jeden głos:

— Stacja Pell: tu flota kupiecka. Mówi Quen z Estelle. Podchodzimy.

Damon spojrzał na ekran skanera dalekiego zasięgu, który gwałtownie uzupełniał swoje wskazania nowymi danymi, uwzględniając sygnał sprzed dwóch godzin. Elena! Żywa i z kupcami. Rzucił się przez salę do komunikatora, oberwał lufą karabinu w brzuch i zatoczył się na stół. Mógł dać się zastrzelić. Mógł to zrobić. Spojrzał na Josha. Elena odbierała transmisję z Pell świadczącą o kłopotach od czterech godzin; ma jeszcze dwie godziny drogi. Elem będzie zadawała pytania. Jeśli udzieli jej niewłaściwych odpowiedzi… jeśli nie odpowiedzą jej znajome głosy… to na pewno, na pewno nie zbliży się do stacji.

Oczy zwróciły się na ekran skanera, najpierw uczynił to jeden człowiek i za jego przykładem poszli inni. Teraz, gdy dotarły do nich inne sygnały wywoławcze, widniał na nim nie jeden migający punkt, ale cała ich chmura. Nadlatywała ku nim masa, rój, nieprzebrana horda kupców. Damon spojrzał i oparł się o blat nie mogąc oderwać oczu od ekranu. Jego usta rozciągał coraz szerszy uśmiech.

— Oni są uzbrojeni — powiedział do Azova. — Kapitanie, to holowniki dalekiego zasięgu, a one są uzbrojone.

Twarz Azova zesztywniała. Chwycił za mikrofon i włączył go. — Tu Azov ze statku flagowego Unii Jedność, komandor floty. Pell jest teraz strefą wojskową Unii. Dla waszego własnego bezpieczeństwa, nie podchodźcie. Statek, który tu wtargnie, zostanie przywitany ogniem.

Zaczęła migotać lampka alarmowa, pulpit przekazał alarm na całą centralę. Damon spojrzał na lampki i serce zabiło mu szybciej. Dok biały zgłaszał wyjście z doku bez upoważnienia. Norwegia. Odwrócił się i przełączył na ten kanał; żołnierz stał sparaliżowany nie wiedząc, co się dzieje.

— Norwegia. Zostań w doku. Mówi Konstantin. Zostań w doku.

— Ach, centrala Pell, chcieliśmy właśnie pana uświadomić. Statki wojenne mogą zrobić z tych kupców miazgę, nieważne czy są uzbrojeni, czy nie. Ale jeśli chcą, mogą mieć fachową pomoc.

— Powtarzam — rozległ się z komunikatora opóźniony odległością głos Eleny. — Zamierzamy wejść do doków. Odbieraliśmy waszą transmisję. Przymierze kupców obejmuje Pell i uczyni z niej terytorium neutralne. Zakładamy, że będziecie respektować naszą decyzję. Sugerujemy natychmiastowe podjęcie negocjacji… albo każdy kupiec z tej floty wycofa się na zawsze z terytorium Unii i skieruje w stronę Ziemi. Nie wierzymy, aby był to najlepszy wybór dla którejkolwiek z zainteresowanych stron.

Przez bardzo długą chwilę panowało milczenie. Azov spojrzał na ekrany, na których migające punkciki mnożyły się jak plaga. Statku kupieckiego Młot nie można już było spośród nich odróżnić, jego sygnał ginął w czerwieniejących punkcikach.

— Mamy podstawę do dyskusji — powiedział Azov. Damon nabrał powoli tchu w piersi i wypuścił powietrze z płuc.



PELL; DOK CZERWONY; 9/1/53;


GODZ. 0530 DG.; GODZ. 1730 DP.

Wyszła na dok z eskortą uzbrojonych kupców. Była w ciąży, szła więc wolno, a otaczający ją kupcy nie ryzykowali i otaczali ją ciasnym kołem, chroniąc przed niebezpieczeństwem, jakie mogło czyhać w rozległym doku. Damon stał obok Josha wśród Uniowców tak długo, jak udało mu się wytrzymać, ale w końcu, ryzykując własnym życiem, wysunął się przed nich nie mając pewności, czy obie strony pozwolą mu do niej podejść. Karabiny w rękach zdenerwowanych kupców skierowały się na niego groźnym półkolem; zatrzymał się samotny w tej pustej przestrzeni.

Ale dostrzegła go i twarz jej się rozjaśniła. Na jej rozkaz szeregi rozstąpiły się na prawo i lewo, wchłonęły go i otworzyły do niej drogę.

Była kupcem powracającym ze swoimi po długiej nieobecności na stabilnym pokładzie Pell. Gdzieś na dnie jego umysłu zrodziła się wątpliwość, przygotowanie na zmiany… która rozwiała się, gdy spojrzał na jej twarz. Pocałował ją i objął ramieniem, tak jak ona jego; obawiał się, że przytulając się do niego tak mocno, zrobi sobie krzywdę. Stał pośród otaczającej ich hordy uzbrojonych kupców w migotliwej mgiełce i napawał się poczuciem realności Eleny; pocałował ją znowu zdając sobie sprawę, że nie czas teraz na rozmowy, na pytania, na nic.

— Wracałam do domu dosyć okrężną drogą — mruknęła.

Roześmiał się cicho, rozpierany szczęściem, rozejrzał się wokół siebie i spoważniał, kiedy jego wzrok padł na siły Unii.

— Wiesz, co się tu wydarzyło?

— Mniej więcej. Można powiedzieć, że prawie wszystko. Długo siedzieliśmy tam przyczajeni. Czekaliśmy nie mając żadnego wyboru. — Zadrżała i przywarła do niego mocniej. Myśleliśmy już, że ją straciliśmy. Potem Mazian wycofał się i od tej chwili przystąpiliśmy do działania. Unia ma kłopoty, Damonie. Unia musi iść na Sol i to iść wszystkimi swoimi statkami, jakimi w tej chwili dysponuje.

— Można się o to założyć — powiedział. — Ale nie wychodźcie z tego doku. Cokolwiek macie do powiedzenia, wszelkie rozmowy, jakie będziecie z nimi prowadzić, wszystko musi odbywać się tutaj, w dokach; nie dajcie się wyciągnąć nigdzie, gdzie Azov mógłby wprowadzić swoich żołnierzy między was a wasze statki. Nie ufajcie mu.

Pokiwała głową.

— Rozumiem. Jesteśmy delegacją; ja pełnię funkcję rzecznika interesów kupców. Chcę mieć w obecnej sytuacji neutralny port, a Pell najlepiej się do tego nadaje. Nie sądzę, aby Pell miała coś przeciwko temu.

— Nie — odparł. — Pell nie ma nic przeciwko temu. Pell ma teraz przed sobą trochę sprzątania. — Po raz pierwszy od kilku minut odetchnął pełną piersią i obejrzał się tam, gdzie zerknęła — na Azova i na Josha czekających na nich po drugiej stronie doku z żołnierzami Unii. — Weź ze sobą dwunastu, a reszcie każ pilnować drogi odwrotu. Zobaczymy, jak w pojęciu Azova wyglądają negocjacje.

— …zwrócenia — mówiła stanowczo i cicho Elena opierając się jedną ręką o stół — …statku Młot rodzinie Olvigów; Oka Łabędzia jego prawowitym właścicielom; wszelkich innych statków kupieckich skonfiskowanych i wykorzystywanych przez siły zbrojne Unii. Na największe potępienie zasługuje zarekwirowanie statku Genevieve i sposób jego wykorzystania. Możecie twierdzić, że nie jesteście upoważnieni do spełnienia tych żądań; ale macie możność podejmowania decyzji wojskowych… na tym poziomie, sir. Albo zwracacie statki, albo embargo.

— Nie uznaliśmy jeszcze waszej organizacji.

— To — wtrącił się Damon — należy do obowiązków rady Unii. Pell uznaje ich organizację. A Pell jest niezależna, kapitanie, i zgadza się w tej chwili służyć panu za port; ale może cofnąć tę zgodę. Nie chciałbym podejmować podobnej decyzji. Mamy wspólnego wroga… ale możecie się tu uwikłać w długie i nieprzyjemne spory. I może się to rozszerzyć.

Po drugiej stronie stołu — ustawionego pośrodku doku i otoczonego stojącymi naprzeciw siebie półkolami kupców i żołnierzy — twarze spochmurniały.

— W naszym interesie leży dopilnowanie — odezwał się Azov — aby ta stacja nie stała się bazą operacyjną Maziana; i to, że zapewniamy wam ochronę… bez której — sądząc z pańskich pogróżek, nie rozumie pan wielkiej szansy, jaka się przed wami otwiera, panie Konstantin.

— To wspólna konieczność — odparł Damon nie zbity z tropu. — Zapewniam pana, że żaden ze statków Maziana nie zostanie nigdy przyjęty przez Pell. Są od tej chwili banitami.

— My też się wam przysłużyliśmy — wtrąciła Elena. — Statki kupieckie wyruszyły w kierunku Słońca na długo przed Mazianem. Jeden z nich na tyle dawno, aby dotrzeć tam przed nim; niewiele wcześniej, ale zawsze. Stacja Sol zostanie ostrzeżona o jego przybyciu.

Twarz Azova odprężyła się ze zdziwienia. Siedzący obok niego mężczyzna, delegat Ayres, zamarł i nagle uśmiechnął się, a w jego oczach zabłysły łzy.

— Przyjmijcie ode mnie wyrazy wdzięczności — odezwał się. — …kapitanie Azov, proponowałbym… zamknięcie konsultacji i podjęcie natychmiastowych działań.

— Wygląda na to, że istnieją ku temu powody — powiedział Azov. Odsunął się z fotelem od stołu. — Stacja jest bezpieczna. Nasze zadanie zostało wykonane. Cenna jest każda godzina. Jeśli Sol zamierza przygotować się na odpowiednie przyjęcie tego wyrzutka, powinniśmy tam być, aby ich wesprzeć uderzając na niego od tyłu.

— Pell — powiedział cicho Damon — z przyjemnością pomoże wam w wychodzeniu z doków. Ale statki kupieckie, które zarekwirowaliście… zostają.

— Mamy na ich pokładach swoje załogi. Polecą z nami.

— No to zabierzcie swoje załogi. Te statki są własnością kupców i zostają. Tak samo Josh Talley. Jest teraz obywatelem Pell.

— Nie — powiedział Azov. — Nie zostawię na waszej łasce ani jednego z moich ludzi.

— Josh — powiedział Damon odwracając się i spoglądając na Josha stojącego z innymi Żołnierzami Unii i wreszcie nie wyglądającego podejrzanie wśród takich samych jak on ideałów. — A co ty o tym myślisz?

Oczy Josha prześlizgnęły się po nim, spojrzały na kogoś za jego plecami, być może na Azova, i powróciły do spojrzenia na wprost.

— Niech pan zabiera swoich żołnierzy i swoje statki — zwrócił się Damon do Azova. — Jeśli Josh chce, niech zostanie. Niech pan zabierze z tej stacji wszystko, co należy do Unii. Od tej chwili zezwoleń na dokowanie udzielać wam będzie na waszą prośbę biuro komendanta stacji; mogę was o tym zapewnić. Ale jeśli czas jest dla was tak cenny, sugeruję, abyście przyjęli tę ofertę.

Azov spojrzał na niego spode łba. Dał znak oficerowi swoich żołnierzy, który zarządził zbiórkę oddziału. Odeszli ku uciekającej w górę krzywiźnie horyzontu, w kierunku doku niebieskiego, gdzie cumowała Jedność.

Tam, gdzie przed chwilą stali, pozostał samotny Josh. Elena wstała i objęła go niezgrabnie, a Damon poklepał go po ramieniu.

— Zostań tutaj — zwrócił się do Eleny. — Ja muszę zająć się wydokowywaniem statków Unii. Chodź ze mną, Josh.

— Neihartowie — rzuciła Elena do tych, którzy stali najbliżej niej. — Dopilnujcie, aby dotarli bez przeszkód do centrali.

Ruszyli śladem sił Unii; Uniowcy skierowali się do swojego statku, a oni skręcili w korytarz dziewiątego i puścili się biegiem. Drzwi w korytarzach były pootwierane, wyglądali z nich ciekawie ludzie z Pell. Niektórzy zaczęli wznosić okrzyki, machać do nich, wiwatować na cześć tej ostatniej, kupieckiej okupacji.

— To nasi — krzyknął ktoś. — To nasi!

Dotarli do rampy awaryjnej i ruszyli biegiem pod górę; natknęli się po drodze na Dołowców, którzy w podskokach, w podrygach i z radosnym trajkotaniem podążyli za nimi. Cała spiralna rampa rozbrzmiewała wrzawą i piskami Dołowców i tryumfalnymi okrzykami ludzi wydobywającymi się z odchodzących od niej korytarzy, coraz głośniejszymi w miarę jak wieść rozchodziła się z poziomu na poziom. Od czasu do czasu mijali małe grupki Uniowców zbiegających na dół na rozkaz przekazany im poprzez komunikatory w hełmach; ci też nie bardzo wiedzieli, gdzie się znaleźli.

Skręcili z rampy w korytarz niebieskiego jeden. Dołowcy znowu okupowali centralę i przywitali ich z uśmiechami w otwartych drzwiach.

— Wy przyjaciele? — spytał podejrzliwie Niebieskozęby. Wy przyjaciele, wszyscy?

— W porządku — uspokoił go Damon i przepchnął się przez tłum niespokojnych, brązowych ciał do swojego miejsca przy pulpicie głównym. Obejrzał się na Josha i kupców. — Czy ktoś z was zna się na komputerach tego typu?

Josh przecisnął się do niego i zajął miejsce obok. Jeden z Neihartów usiadł przy komunikatorze, inny przy drugim terminalu komputera. Damon przełączył się na komunikator.

— Norwegia — powiedział — masz zezwolenie na wyjście z doku jako pierwsza. Spodziewam się, że oddalisz się bez żadnych prowokacji. Nie chcemy tu żadnych nowych problemów.

— Dziękuję, Pell — odpowiedział suchy głos Mallory. Cieszę się z tego priorytetu.

— Pośpieszcie się tam na dole. Każcie przeprowadziś operację wydokowania swoim własnym żołnierzom. Kiedy stacja się wystabilizuje, będziecie mogli wejść znowu do doku i zabrać ich na pokład. Zgoda? Będą tutaj bezpieczni.

— Stacja Pell — wtrącił się inny głos: głos Azova. — Porozumienie zawiera punkt dotyczący nie udzielania schronienia Mazianowcom. Ten statek jest nasz.

Damon uśmiechnął się.

— Nie kapitanie Azov. Ten statek jest nasz. Ta stacja to nasz świat, jesteśmy suwerennym społeczeństwem i poza kupcami, którzy tutaj nie mieszkają, utrzymujemy też milicję. Norwegia stanowi flotę Podspodzia. Dziękuję panu z góry za respektowanie naszej neutralności.

— Konstantin — ostrzegł go głos Mallory grożący w każdej chwili wybuchem.

— Wydokować i oddalić się na stosowną odległość, kapitanie Mallory. Pozostaniecie tutaj, dopóki flota Unii nie opuści naszej przestrzeni. Znajdujecie się w naszym systemie komunikacyjnym i musicie się stosować do naszych rozkazów.

— Zrozumiałam rozkaz — odpowiedziała po chwili milczenia. — Stan pogotowia. Wycofujemy się i wysyłamy rajdery. Jedność, zadbaj o to, aby odchodząc stąd wejść od razu na właściwy kurs. I pozdrów ode mnie Maziana.

— Stacja Pell — odezwał się Azov — na tej decyzji ucierpią wasi kupcy. Udzielacie schronienia jednostce, która, żeby żyć, musi żerować na innych. Właśnie na kupcach.

— Zabierajcie się stąd, Unio — odparował głos Mallory. Ciesz się lepiej, że Mazian nie może zawrócić i uderzyć na was. Nie zadokuje przy Pell, dopóki się tu kręcę. Leć zająć się własnymi sprawami.

— Spokój — uciszył ich Damon. — Kapitanie, wychodź z doku.

Ożyły lampki sygnalizacyjne. Norwegia odeszła od stacji.



UKŁAD PELL

— Ty też? — spytał ironicznie Blass.

Vittorio poprawił chwyt na woreczku ze swoim skromnym dobytkiem, posuwając się niezgrabnie ręka za ręką w stanie nieważkości wąskim przejściem razem z resztą załogi obsadzającej dotąd Mota. Było tu zimno i mroczno. Dała się odczuć wibracja — to rękaw przejściowy promu sczepił się z ich śluzą.

— A co mi pozostało, sir? — odparł. — Nie mam zamiaru zostać i tłumaczyć się przed kupcami. Sir.

Blass uśmiechnął się krzywo i odbił się w kierunku śluzy, która otwierała się właśnie na wąski rękaw prowadzący do oczekującego statku wojennego. Wpłynęli w ciemność.

Jedność pędziła ze stałym przyśpieszeniem. Ayres siedział z Jacobym u boku w wyściełanym komforcie kabiny głównej na górnym poziomie Jedności; wokół dywany i sama nowoczesność. O kursie powiadamiały ich ekrany, cały zespół ekranów wyświetlających liczby i obrazy. Mknęli aleją utworzoną przez statki kupieckie, wąskim tunelem poprzez otaczającą ich hordę i w końcu Azov poświęcił chwilę czasu, aby zerknąć na nich poprzez łącze vid, któremu przyporządkowany był jeden z ekranów.

— Wszystko w porządku? — spytał Azov.

— A więc wracam do domu — powiedział cicho zadowolony Ayres. — Coś panu zaproponuję, kapitanie; teraz, kiedy Sol i Unię więcej łączy niż dzieli, teraz, kiedy wysyła pan na pewno kuriera z powrotem na Cyteen, niech pan poleci mu przekazać propozycję z mojej strony: współpraca na czas trwania wojny.

— Pana strona nie ma żądnych interesów na Pograniczu odparł Azov.

— Kapitanie, pragnę panu uświadomić, że te interesy są być może na krawędzi istnienia. I że nie byłoby korzystne dla Unii, aby była mniej skłonna do oferowania swej protekcji Ziemi, niż będzie wkrótce skłonne przymierze kupców. Mimo wszystko przymierze wysłało już na Ziemię swego posłańca. Sol może więc wybierać, nieprawdaż? Przymierze kupców. Unia. Albo Mazian. Sugeruję przedyskutowanie tej sprawy. Wznowienie negocjacji. Wygląda na to, że żaden z nas nie może sobie rościć praw do decydowania o losie Pell. I mam nadzieję, że będę mógł was gorąco zarekomendować memu rządowi.

Nadeszła Elena w towarzystwie tłumu kupców. Stańęła w drzwiach zdemolowanej centrali, a Dołowcy rozpierzchli się po kątach spłoszeni tym widokiem. Ale Niebieskozęby i Satyna znali ją; zaczęli tańczyć i dotykać ją z radości. Damon podniósł się ze swego miejsca i przysunął jej fotel, żeby mogła usiąść blisko niego i Josha.

— Nie przepadam za długimi wspinaczkami — odezwała się dysząc ciężko. — Musimy uruchomić system wind. — Znalazł chwilę czasu, żeby spojrzeć na nią tak zwyczajnie. Skierował wzrok z powrotem na ekran przy jego konsoli, na twarz leżącą bokiem w białej pościeli, na spokój i ciemne żywe oczy. Alicja Lukas uśmiechnęła się najniklejszym z uśmiechów.

— Mamy właśnie połączenie — powiedział do Eleny. — Nawiązaliśmy dwustronną łączność z Podspodziem. Uszkodzona sonda apeluje do Mallory o ratunek; utknęła w bazie głównej… a operator gdzieś spoza bazy mówi, że Emilio i Miliko są bezpieczni. Nie może tego potwierdzić… sytuacja tam na dole jest bardzo zaostrzona. Operator ma stanowisko gdzieś wśród wzgórz; ale wynika z tego, że każdy gdzieś się schronił i bardzo dobrze. Trzeba wysłać tam na dół nasz statek i chyba paru lekarzy.

— Neihart — powiedziała Elena spoglądając na swych towarzyszy.

Wielki kupiec skinął głową.

— Jak pani każe — powiedział. — Zlecimy tam.



. 6 .


PELL: SEKTOR ZIELONY JEDEN;


29/1/53; GODZ. 2200 DG.; 1000 DP.

To zebranie w głębi auli, w obszarze, gdzie osobne, iluzoryczne ekrany nie zapewniały zbytniego odosobnienia poszczególnym grupom, należało do dziwacznych nawet jak na Pell. Damon siedzaał ściskając mocno rękę Eleny, a pośrodku stołu migotało czerwone oko przenośnej kamery, obecność sama w sobie, bo Damon chciał, aby dzisiejszego wieczora była razem z nimi, tak jak zawsze była z jego ojcem i z nimi wszystkimi na uroczystościach rodzinnych. Przy nim siedział Emilio; i Miliko; a po jego lewej ręce Josh, natomiast przy Miliko i Emiliu garstka Dołowców, którym było wyraźnie niewygodnie w fotelach, a mimo to zachwycała ich okazja do sprawdzenia, jak się w nich siedzi i popróbowania specjalnych delikatesów, owoców po sezonie. W drugim końcu stołu siedzieli kupiec Neihart i Signy Mallory, ta ostatnia z uzbrojoną eskortą, która relaksowała się towarzysko w cieniu.

Wszystkich otaczała muzyka, powolny taniec gwiazd i statków po ścianach. Aula powoli zaczynała służyć swoim dawnym celom… nie zupełnie tym samym, ale nic tu nie było już takie samo jak dawniej.

— Odlatuję znowu — powiedziała Mallory. — Dziś wieczorem. Zostałam z kurtuazji.

— Dokąd? — spytał bez ogródek Neihart.

— Zróbcie, jak wam radzę, kupcze; ogłoście Przymierze swoich statków. Nie wiążą was granice. Poza tym mam aktualnie pełne ładownie.

— Nie odlatuj daleko — poprosił ją Damon. — Szczerze mówiąc, nie wierzę, aby Unia nie spróbowała jeszcze jakiegoś podstępu. Wolałbym wtedy wiedzieć, że jesteś gdzieś w pobliżu.

Roześmiała się ze smutkiem.

— Daj to pod głosowanie. Na razie nie zapuszczam się na korytarze Pell bez ochrony.

— Mimo wszystko — zapewnił ją. — Wolimy, abyś była blisko.

— Nie pytajcie, dokąd lecę — powiedziała. — To moja sprawa. Mam swoje miejsca. Za długo już siedzę bez ruchu.

— My spróbujemy wypuścić się w okolice Vikinga — odezwał się Neihart — i zobaczyć, jak nas przyjmą… za jakiś miesiąc.

— To może być interesujące — przyznała Mallory.

— Byle szczęście dopisywało nam wszystkim — powiedział Damon.



PELL: DOK NIEBIESKI; 1/30/53; GODZ. 0130 DG.; 1330 DP.

Już drugą godzinę trwał dzień przestępny i w tej niekomercjalnej strefie doki były niemal wyludnione. Josh szedł szybko gnany niepokojem, jaki zawsze prześladował go na Pell, kiedy nie miał przy sobie nikogo, kto by go chronił. Dręczyło go uczucie, że któryś z nielicznych przechodniów snujących się po dokach może go znać. Zobaczył go hisa patrzący dużymi poważnymi oczyma. Brygada dokerów Pell pracująca przy stanowisku cztery na pewno go rozpoznała, tak samo jak żołnierze pełniący tam straż: skierowali na niego lufy karabinów.

— Muszę porozmawiać z Mallory — oznajmił.

Oficerem dyżurnym był człowiek, którego znał: Di Janz. Janz wydał rozkaz i jeden z żołnierzy przewiesił karabin przez ramię i dał mu znak, żeby szedł za nim rampą wejściową. Minęli rękaw i weszli do śluzy, przeszli przez pomieszczenie skafandrowe i zgiełkliwy korytarz pełen biegających we wszystkich kierunkach żołnierzy. Wjechali windą na górę do głównego korytarza centralnego, gdzie załoga krzątała się wokół ostatnich prac przygotowawczych. Znajome hałasy. Znajome zapachy. Wszystko znajome.

Była na mostku. Chciał tam wejść, ale strażnik zatrzymał go. Mallory spojrzała w jego stronę ze swego miejsca w pobliżu stanowiska dowodzenia i, o dziwo, dała znak obu strażnikom, żeby go przepuścili.

— Damon cię przysyła? — spytała, kiedy przed nią stanął.

Potrząsnął głową.

Zmarszczyła czoło położyła dłoń trochę świadomie, a trochę nieświadomie na kolbie pistoletu, który zwisał jej u boku.

— Cóż więc cię sprowadza?

— Pomyślałem sobie, że może potrzebny pani operator komputera bojowego. Ktoś, kto zna terytorium Unii, od środka i na zewnątrz.

Roześmiała się szczerze.

— Albo ktoś, kto mnie zastrzeli, kiedy się odwrócę?

— Nie poleciałem z Unią — powiedział. — Przeredagowaliby taśmy… daliby mi nową przeszłość. Wysłaliby mnie gdzieś… może na Stację Sol. Nie wiem. Ale żeby zostać po tym wszystkim na Pell… nie, ja nie mogę. Stacjonerzy znają mnie. I ja nie potrafię żyć na żadnej stacji. Źle się na nich czuję.

— To można wyleczyć jeszcze jednym zabiegiem wymazania umysłu.

— Ja chcę pamiętać. Mam coś. Jedyną realną rzecz. To wszystko, co mam cennego.

— No i odlecisz zostawiając to?

— Nie na zawsze — powiedział.

— Rozmawiałeś o tym z Damonem?

— Przed zejściem tu na dół. On wie. Elena też.

Oparła się tyłem o blat i założywszy ręce zmierzyła go badawczym wzrokiem od stóp do głów.

— Dlaczego akurat Norwegia?

Wzruszył ramionami.

— Żadnej łączności ze stacjami prawda? Z wyjątkiem tej.

— Żadnej — uśmiechnęła się. — Tylko z tą. Od czasu do czasu.

— Statek lecieć — mruknęła Lily wpatrując się w ekrany i gładząc Marzycielkę po włosach.

Statek oddalił się od Nadwyża, przekręcił ruchem zupełnie niepodobnym do większości przylatujących i odlatujących statków, i pomknął w mrok.

— To Norwegia — powiedziała Marzycielka.

— Któryś dzień — odezwała się Gawędziarka, która wróciła z wielkiego korytarza z głową pełną opowieści — któryś dzień my polecieć. Konstantin dać my statki. My polecieć, ponieść Słońce w nasze oczy, nie bać się ciemno, nie my. My widzieć wiele, wiele rzecz. Bennett, on dać my przyjść tutaj. Konstantin, oni dać my pójść daleko, daleko, daleko. Moja wiosna przyjść znowu i ja chcieć iść daleko, zrobić sobie tam gniazdo… Ja znaleźć moja gwiazda i pójść.

Marzycielka roześmiała się ciepło.

I zapatrzyła się w przepastny mrok, w którym spacerowało Słońce i uśmiechnęła.

