

We wspaniale urządzonej, przestronnej sali panowały cisza i bezruch mimo obecności czworga ludzi i trzynastu treecatów (w tym czterech kociąt). Wszyscy w milczeniu wpatrywali się w obraz wyświetlany przez holoprojektor, choć chwilowo widać było jedynie stopniowo zmieniający się wir uspokajających barw. W całej sali poruszał się jedynie koniuszek ogona Farraguta trzymanego w objęciach przez Mirandę LaFollet oraz chwytna łapa Samanthy, która gładziła delikatnie Andromedę, najbardziej znerwicowaną ze wszystkich kociaków. Cała czwórka zresztą zdradzała objawy napięcia i strachu, tuląc się do matki i kładąc uszy po sobie. Wszystkie bowiem doskonale wyczuwały emocje dorosłych obu ras, ale były zbyt młode, by zrozumieć, co wywoływało napięcie i wściekłość starszych.

Allison Harrington z trudem oderwała wzrok od holoprojekcji i spojrzała na męża, który z nieprzeniknionym wyrazem twarzy wpatrywał się w wir barw. Nie musiała być empatką, by wiedzieć, co czuje, bo sama czuła dokładnie to samo, tylko że on nie chciał przyznać się do bólu i żalu. I to od samego początku, jakby w ten sposób chciał zaprzeczyć faktom. Wiedział, że sam się oszukuje, tworząc złudną nadzieję podobną do tej, którą jako chirurg wielokrotnie zmuszony był rozwiewać u rodzin chorych, dla których nie było ratunku. Była to jednakże świadomość nie mająca wpływu na to, co czuł. Ściskał obie dłonie żony, która kurczowo się go trzymała, ale jego twarz była niczym wyciosana w granicie i Allison zmusiła się, by odwrócić wzrok.

Przez okna wpadały promienie słońca przefiltrowane przez dwie kopuły — większą, obejmującą całą domenę Harrington, i mniejszą, chroniącą wyłącznie Harrington House wraz z ogrodem. Dzień był jasny i radosny, a powinna to być ciemna noc, i to z piorunami… Przynajmniej w opinii Allison.

Obok nich i Mirandy siedział James MacGuiness, który patrząc na matkę Honor, przygryzł wargę i stłumił chęć pocieszenia jej, świadom, że nie jest w stanie tego zrobić. To ona go tu zaprosiła żeby był „razem z resztą rodziny”, i był jej za to wdzięczny, choć okazja była zgoła upiorna… Odetchnął głęboko, czując pieczenie pod powiekami, i niespodziewanie na kolanach wylądował mu miękki ciężar. Spojrzał w dół i napotkał wzrok Hery stojącej na tylnych łapach i opierającej się środkowymi o jego pierś. A w następnej chwili poczuł na policzkach delikatny dotyk jej chwytnej łapy. Pogłaskał ją, wdzięczny za interwencję, i usłyszał cichutki uspokajający pomruk.

Holoprojektor ćwierknął cicho i wszyscy ponownie skupili się na obrazie. Niewielu mieszkańców Graysona siedzących teraz przed holoprojektorami wiedziało, co zobaczy, ale obecni w tej sali, podobnie jak i zebrani w salonie Protektora, należeli do tych nielicznych poinformowanych dzięki uprzejmości szefa planetarnego biura Interstellar New Service. Większość widzów naturalnie domyślała się, co będzie treścią tego specjalnego programu, jako że czasy niespodziewanych, przekazywanych na żywo relacji z ostatnich wydarzeń przeminęły, gdy ludzkość przestała zamieszkiwać wyłącznie jedną planetę. Teraz informacje rozchodzące się między planetami zależały od szybkości i częstotliwości latających między nimi jednostek, toteż plotki przeważnie je wyprzedzały. A ta historia stała się już powodem tylu specjalnych wydań wiadomości i tylu spekulacji, że wszyscy podejrzewali, czym się ostatecznie zakończy. I to właśnie mieli teraz zobaczyć.

Rozległo się kolejne ćwierknięcie i na ekranie pojawił się napis:

„Materiał zawiera brutalne sceny, które mogą okazać się zbyt drastyczne dla części widzów, dlatego INS zaleca ostrożność”.

Napis był widoczny przez kilkanaście sekund, po czym zmienił się w datę wyświetloną na tle powoli obracającego się logo INS.

23:31:05 GMT, 01:24:1912 P.D.

Oznaczało to, że nagranie zostało wykonane prawie miesiąc standardowy wcześniej. Po około dziesięciu sekundach cyfry zniknęły, a pojawiła się twarz Joan Huertes, głównej korespondentki INS w sektorze Haven.

— Dobry wieczór — powiedziała poważnym tonem. — Mówi Joan Huertes z centrali INS w Noveau Paris, stolicy Ludowej Republiki Haven. Dziś po południu drugi zastępca sekretarz informacji publicznej Leonard Boardman przemawiający w imieniu Komitetu Bezpieczeństwa Publicznego wygłosił następujące oświadczenie.

Na jej miejscu pojawił się łysiejący mężczyzna o wąskiej, pociągłej twarzy niezbyt pasującej do korpulentnej figury. Twarz była pobrużdżona głębokimi zmarszczkami typowymi dla kogoś od dawna żyjącego w stanie permanentnej obawy o życie i pozycję. Chwilowo był jednak opanowany, stojąc na mównicy i przyglądając się dziennikarzom wypełniającym dużą, wygodnie urządzoną salę konferencyjną. Jak zwykle słychać było zagłuszające się nawzajem głosy zadające pytania, na które nikt nie spodziewał się otrzymać odpowiedzi. Mężczyzna uniósł dłoń, prosząc o ciszę, i gwar stopniowo ucichł. Gdy zapanowała zupełna cisza, odchrząknął i zaczął mówić:

— Dziś nie będę odpowiadał na żadne pytania. Wygłoszę oświadczenie, a moi asystenci rozdadzą po jego zakończeniu przygotowane nagrania, więc prosiłbym o nie przerywanie mi.

Odpowiedział mu lekki szmer rozczarowania — wszyscy spodziewali się podobnego rozwoju wydarzeń, wiedząc z oficjalnych przecieków, czego będzie dotyczyło oświadczenie, ale zawsze można było mieć nadzieję.

— Jak już wam wiadomo, gdyż ogłosiliśmy to wcześniej, cztery standardowe miesiące temu, 23 października 1911 roku P.D., siły zbrojne Ludowej Republiki złapały skazaną prawomocnym wyrokiem sądu morderczynię Honor Stephanie Harrington — oświadczył, czytając z ekranu tak umieszczonego, że nikt inny go nie widział. — Wydane wówczas przez Komitet Bezpieczeństwa Publicznego oświadczenie głosiło, że zamiarem władz Ludowej Republiki jest wymierzenie sprawiedliwości dokładnie w myśl litery prawa. Ludowa Republika skrupulatnie tego prawa przestrzega, nawet w stosunku do jeńców wziętych w wyniku nie sprowokowanej agresji ze strony monarchistycznych imperialistów rządzących Gwiezdnym Królestwem Manticore i marionetkowych reżimów tak zwanego Sojuszu. Przestrzegamy konwencji denebskiej, ponieważ nie jest winą żołnierzy, że służą skorumpowanemu systemowi ucisku i wyzysku, który kazał im walczyć, nawet jeśli w efekcie tych rozkazów doprowadził do agresji na państwo, którego obywatele pragną jedynie żyć w pokoju. Sytuację dodatkowo komplikował fakt, iż w momencie ujęcia Harrington była oficerem Królewskiej Marynarki, co w świetle przepisów konwencji denebskiej teoretycznie zapewniało jej status jeńca wojennego i chroniło przed konsekwencjami wcześniejszego przestępstwa. Władze Ludowej Republiki, stojąc wobec tak skomplikowanego problemu, zdecydowały się nie działać pochopnie i w pośpiechu i zwróciły się do Najwyższego Trybunału Ludowego o zbadanie sprawy w świetle przepisów konwencji denebskiej, by nie naruszyć praw przysługujących jeńcom wojennym. Trybunał po dokładnym przeanalizowaniu sprawy zdecydował, iż zgodnie z artykułem 41 konwencji denebskiej Harrington nie przysługuje status jeńca wojennego i związana z tym ochrona prawna, ponieważ została skazana prawomocnym wyrokiem sądu cywilnego za czyn popełniony przed wybuchem wojny. Dlatego też trybunał nakazał przeniesienie Harrington z gestii Ludowej Marynarki pod kuratelę Urzędu Bezpieczeństwa jako zwyczajnego cywilnego więźnia. W uzasadnieniu jednogłośnego werdyktu trybunału sędzia ludowy towarzyszka Theresa Mahoney napisała:

„…Nie była to decyzja łatwa nie tyle z prawnego punktu widzenia, jako że treść artykułu 41 jest zupełnie jasna, podobnie jak przepisów, na podstawie których nastąpiło skazanie, ile dlatego, że trybunał nie chciał stwarzać precedensu mogącego dać wrogowi okazję do wywarcia zemsty w imię «odwetu» czy «wyrównania krzywd» w stosunku do naszych własnych żołnierzy znajdujących się w nieprzyjacielskiej niewoli. Niemniej w świetle całkowicie jednoznacznych przepisów trybunał nie miał innej możliwości, jeśli pragnął postąpić zgodnie z prawem. Natomiast biorąc pod uwagę szczególne okoliczności tej sprawy oraz możliwą zemstę na niewinnych ofiarach ze strony wrogów ludu, trybunał zwraca się do Komitetu Bezpieczeństwa Publicznego z prośbą o złagodzenie wyroku. Prośba ta nie wynika z faktu, iż trybunał uważa, że skazana na to zasługuje, ale z uzasadnionej obawy o bezpieczeństwo obywateli Ludowej Republiki obecnie znajdujących się w rękach Sojuszu”.

Boardman przerwał i odłożył kartkę, z której z namaszczeniem odczytał uzasadnienie napisane dziwnie nieprawniczym językiem, jako że dało się je zrozumieć bez co najmniej magisterium z dziedziny prawa. Oparł dłonie o mównicę i mówił dalej:

— Komitet, a zwłaszcza towarzysz przewodniczący Pierre, nader dokładnie zapoznali się z opinią i rekomendacją trybunału i dogłębnie je rozważyli. Choć reprezentanci ludu zawsze stali na stanowisku, że należy okazywać łaskę, nawet wrogom, w tym przypadku sprawa była zupełnie jednoznaczna, a co więcej, rząd Ludowej Republiki nie mógł okazać słabości wobec wrogów podczas decydującej wojny klasowej z wrogami ludu. Mając to właśnie na uwadze, jak też pamiętając, za co Harrington została skazana, a dopuściła się świadomego i zaplanowanego mordu na całej załodze frachtowca floty handlowej Ludowej Republiki Haven o nazwie Sirius, Komitet zdecydował nie łagodzić w żaden sposób wyroku sądu. Towarzysz przewodniczący Pierre uznał też, iż w tym przypadku niecelowe byłoby korzystanie z przysługującego mu prawa łaski. Dlatego też Harrington została przekazana stosownym władzom w obozie Charon znajdującym się w systemie Cerberus. Dziś, czyli dwudziestego czwartego stycznia o siódmej dwadzieścia GMT, do siedziby głównej Urzędu Bezpieczeństwa w Noveau Paris dotarło potwierdzenie z obozu Charon o wykonaniu wyroku zgodnie z otrzymanymi poleceniami.

Ktoś w zalanej słońcem sali jęknął, co było doskonale słyszalne w ciszy, jaka w niej panowała. Allison nie miała pojęcia kto to — być może ona sama. Wbiła paznokcie w dłoń męża, a on nawet nie drgnął. Szok nie był co prawda ogromny, gdyż wszyscy od dawna czegoś takiego właśnie się spodziewali, niemniej świadomość, że to, co najgorsze, jednak się stało, była wstrząsem. I nikt z obecnych nie mógł oderwać wzroku od holoprojekcji, jakby oznaczało to zdradę tej, którą mieli ujrzeć po raz ostatni. Było to całkowicie irracjonalne, ale logika nie zawsze i nie wszędzie jest najważniejsza.

Sala ukazywana na obrazie także pogrążona była w absolutnej ciszy, gdy Boardman zamilkł na chwilę. Potem spojrzał w kamerę i oznajmił z determinacją:

— Ludowa Republika Haven ostrzega wszystkich członków tak zwanego Sojuszu przed próbami zemsty w stosunku do jeńców wojennych znajdujących się w jego mocy lub też tych, którzy się w niej znajdą. Ludowa Republika pragnie przypomnieć zarówno swoim wrogom, jak i reszcie galaktyki, że był to pojedynczy, wyjątkowy przypadek dotyczący sprawcy zbrodni, który przez jedenaście standardowych lat unikał legalnie orzeczonej kary. Jakakolwiek próba złego traktowania obywateli Ludowej Republiki w odwecie za wymierzoną sprawiedliwość będzie niosła ze sobą poważne konsekwencje dla sprawców, gdy tylko zapanuje pokój. Poza tym, o czym także chcielibyśmy przypomnieć, takie postępowanie będzie nieuchronnie prowadziło do pogorszenia warunków życia i losu jeńców po obu stronach. Honor Stephanie Harrington była masowym mordercą i za to została stracona, a nie za cokolwiek, co zrobiła jako oficer Królewskiej Marynarki od chwili wybuchu wojny. — Następnie odetchnął głęboko i dodał: — Dziękuję za uwagę. Moi asystenci rozdadzą wam nagrania z wykonania wyroku. Do widzenia państwu.

I wyszedł, ignorując lawinę pytań.

Obraz pociemniał, a po chwili pojawiła się jeszcze poważniejsza niż poprzednio twarz Joan Huertes.

— Było to wystąpienie drugiego zastępcy sekretarza informacji publicznej Leonarda Boardmana, który wygłosił oświadczenie w imieniu Komitetu Bezpieczeństwa Publicznego. Nagranie zostało dokonane w Wieży Ludowej dziś po południu, ale jego treść nie okazała się zaskakująca, od ponad dwóch miesięcy standardowych dobrze poinformowane źródła wskazywały bowiem jednoznacznie, że taka właśnie będzie ostateczna decyzja władz Ludowej Republiki. Trudno przewidzieć, jakie będzie ona miała skutki i jaki będzie jej wpływ na przebieg walk, ale z dobrze poinformowanych źródeł wiemy, że tutejsze władze spodziewają się odwetu ze strony sił zbrojnych Gwiezdnego Królestwa i są na to przygotowane. Teraz nadamy nagranie dostarczone przez informację publiczną Ludowej Republiki. Pragniemy ponownie ostrzec widzów, że będzie ono brutalne.

Obraz powoli ciemniał, dając widzom okazję do odejścia, albo też tym, którzy na chwilę wyszli, czas, by mogli powrócić i obejrzeć zapowiedzianą scenę przemocy.

Kiedy znów się rozjaśnił, ukazywał niewielkie pomieszczenie o gołych ścianach i podłodze, której większość zajmowało drewniane podwyższenie zbite z nie heblowanych desek. Prowadziły na nie trzy stopnie, a na środku z sufitu zwisał sznur zakończony klasyczną szubieniczną pętlą samozaciskową. Przez kilka sekund obraz ukazywał wyłącznie pustą szubienicę, po czym rozległ się głośny odgłos otwieranych drzwi i w pole widzenia holokamery weszło sześć postaci.

Pięć miało czarno-czerwone uniformy Urzędu Bezpieczeństwa, z tym że cztery otaczały ciasno wysoką kobietę w czarno-złotym mundurze Royal Manticoran Navy, piąta zaś w randze pułkownika szła z tyłu i natychmiast skręciła w bok. Po dwóch krokach zatrzymała się, tak by jej noga znajdowała się tuż obok przycisku w podłodze, a pozostali skierowali się ku schodkom prowadzącym na szubienicę.

Kobieta miała ręce skute na plecach, a kostki spięte kajdankami połączonymi łańcuchem umożliwiającym chodzenie niewielkimi krokami. Jej twarz była pozbawiona jakiegokolwiek wyrazu, natomiast wzrok miała przykuty do sznura, jakby jego widok ją hipnotyzował. Im bliżej podchodziła, tym jej kroki stawały się powolniejsze, aż odwróciła się i spojrzała zdesperowanym wzrokiem na eskortę. Żaden ze strażników nie odwzajemnił jej spojrzenia — wszyscy mieli poważne, zdecydowane oblicza. Widząc jej wahanie, na wpół wnieśli, na wpół wprowadzili ją na podwyższenie i ustawili pod pętlą.

Zaczęła gwałtownie dyszeć, gdy z widocznym wysiłkiem zmusiła się do oderwania wzroku od pętli. Zamknęła oczy i poruszyła ustami, ale nie wydobył się z nich żaden dźwięk. Westchnęła i drgnęła, gdy nałożono jej na głowę czarny kaptur, a jej gwałtowny oddech szarpał ciężkim materiałem. Gdy nałożono jej na szyję pętlę, jej dłonie zaczęły wykonywać gwałtowne ruchy, jakby kierowane własną wolą. Jeden ze strażników zacisnął pętlę i umieścił węzeł za jej uchem, po czym wszyscy puścili ją i odstąpili o dwa kroki.

Skazana zachwiała się, jakby ze strachu ugięły się pod nią kolana, i w tym momencie przemówił pułkownik. Jego głos był ponury, ale z nutą współczucia, jak u kogoś, kto ma do wypełnienia niemiły obowiązek.

— Honor Stephanie Harrington, zostałaś skazana za zbrodnię popełnioną przeciwko ludowi. Wyrok sądu to śmierć przez powieszenie. Ma zostać wykonany za chwilę. Czy chcesz coś powiedzieć?

Zapytana szarpnęła konwulsyjnie głową, oddychając gwałtownie, i pułkownik bez słowa kiwnął głową, po czym silnym zdecydowanym ruchem nadepnął przycisk w podłodze. Huk otwierającej się zapadni był niezwykle głośny, podobnie jak trzask pękających kręgów, gdy ciało ofiary naprężyło linę. Szarpnęło się raz i zwisło bezwładnie, obracając się powoli na cicho poskrzypującym sznurze.

Kamera pokazywała wiszącą przez co najmniej dziesięć sekund, po czym obraz ponownie ściemniał i rozległ się miękki kontralt Huertes, jednak jej samej nie było widać.

— Mówiła Joan Huertes z INS nadająca z Noveau Paris.

W odpowiedzi rozległo się rozdzierające miauczenie trzynastu treecatów i płacz Mirandy. MacGuiness także płakał, lecz bezgłośnie. A Allison Harrington objęła drżącymi ramionami męża, którego opanowanie prysło w końcu — opadł obok niej na kolana i także się rozpłakał.



KSIĘGA PIERWSZA



Rozdział I

Mieszkaniec planety Sphinx uznałby ten powiew za jesienny wietrzyk, ale jak na Manticore był to zimny wiatr. Wiał od zatoki Jason, łopocząc opuszczonymi do połowy masztów flagami, pod którymi stały milczące tłumy. Cała trasa od Capital Field do centrum miasta, a konkretnie do katedry króla Michaela, była pełna milczących ludzi wypełniających szczelnie chodniki po obu stronach ulic. Cisza panowała wręcz absolutna — oprócz łopotu flag słychać było jedynie powolne, miarowe uderzenia w bęben, stukot podków i turkot obitych stalą kół.

Kapitan Rafael Cardones wyprostowany jak struna maszerował ze wzrokiem utkwionym przed siebie, prowadząc pierwszą parę koni bulwarem Króla Rogera I. Po obu stronach stały wyprężone szeregi przedstawicieli wszystkich rodzajów sił zbrojnych Gwiezdnego Królestwa Manticore. Wszyscy w paradnych mundurach i z czarnymi opaskami na prawych rękawach. Wszyscy też prezentowali broń — kolbami do góry, Za ciągniętą przez czwórkę koni spowitą w czerń lawetą, na której spoczywała trumna, maszerowała midszypmen z czwartego roku Akademii, także w galowym mundurze, wybijając pogrzebowy rytm na bębnie. Był on słyszalny z każdego głośnika umieszczonego na każdym maszcie flagowym. A w całym podwójnym systemie Manticore nie znalazła się ani jedna stacja, która nie przekazywałaby na żywo pełnej transmisji z uroczystości.

Za doboszką szedł jej kolega z tego samego rocznika, również w paradnym uniformie, prowadząc za uzdę piątego konia, karosza o smoliście czarnej maści, bez choćby nawet jednej białej plamki. Był on osiodłany, a w strzemionach tkwiły buty, ale włożone odwrotnie, jakby ktoś dosiadł go zwrócony twarzą do ogona. Za koniem podążała kapitan w czarno-złotym uniformie Royal Manticoran Navy i białym berecie dowódcy okrętu na głowie. Na dłoniach miała białe rękawiczki i trzymała przed sobą Miecz Harrington. Tuż za nią postępowało ośmiu admirałów: sir James Bowie Webster dowodzący Home Fleet i siedmiu lordów Admiralicji.

I to był cały orszak.

Drobnostka w porównaniu z paradą i przepychem towarzyszącym podobnym ceremoniom w większości miejsc (a im bardziej ludowe w nazwie, tym większa była pompa), ale tym większe właśnie wywoływała wrażenie. Tych jedenastu ludzi i pięć koni było bowiem jedynymi sprawcami ruchu w mieście liczącym ponad jedenaście milionów mieszkańców.

W miarę zbliżania się orszaku stojący ludzie zdejmowali nakrycia głów, choć nikt ich do tego nie nakłaniał. Obserwujący ich i orszak ze stopni katedry Allen Summervale, książę Cromarty i premier Królestwa Manticore, uśmiechnął się gorzko w duchu. Niewielu z nich w ogóle wiedziało, co to takiego „laweta”, póki omawiający mającą się odbyć uroczystość dziennikarze nie wyjaśnili tego, jak też jej znaczenia w oficjalnych pogrzebach. On sam wiedział tylko dlatego, że miał przyjaciela pasjonującego się dawnym uzbrojeniem. Natomiast wszyscy wiedzieli, że trumna na niej spoczywająca jest pusta i że ciało tej, w której pogrzebie uczestniczą, nigdy nie trafi na przeznaczone jej miejsce spoczynku. I to nie dlatego, że przestało istnieć w ogniu walki czy dryfuje gdzieś nie odnalezione w przestrzeni, jak działo się z wieloma zabitymi w królewskiej służbie, ale dlatego, że zabito ją z dala od domu, maskując mord prawnymi bzdetami. Oprócz żalu w tłumie dominowały nienawiść i złość i nie trzeba było żadnych specjalnych zdolności, by je wyczuć.

W uderzenia bębna i stukot podków wdarł się nowy dźwięk — z początku cichy i odległy, narastał błyskawicznie, aż wypełnił grzmotem całe niebo, gdy nad miastem pojawiło się pięć szkolnych odrzutowców typu Javelin stacjonujących na Kreskin Field na wyspie Saganami. Leciały w idealnym szyku, ciągnąc za sobą białe smugi kondensacyjne wyraźnie widoczne na błękitnym niebie. W pewnym momencie jedna z maszyn wystrzeliła ostrą świecą w górę i zniknęła w słońcu. Był to szyk liczący sobie ponad dwa tysiące lat standardowych, odkąd to piloci myśliwców na Ziemi zaczęli w ten sposób upamiętniać zabitych towarzyszy podczas ich pogrzebów.

Pozostałe cztery samoloty przeleciały nad orszakiem i zniknęły, a w zapadłej nagle ciszy Cromarty z trudem stłumił chęć obejrzenia się przez ramię. Wiedział, co zobaczy, gdyż za nim i za królową, obok której stał, znajdowali się przywódcy wszystkich partii politycznych, tak z Izby Lordów, jak i Gmin, oraz rodzina królewska. Wszyscy sprawiali wrażenie jednomyślnie podzielających uczucia obywateli. Naturalnie część polityków była tu tylko dlatego, że zdawali sobie sprawę, iż nieobecność oznacza śmierć polityczną w najbliższych wyborach — takiego zachowania wyborcy by im nie wybaczyli. Wiedział też, że część obecnych jest wręcz zachwycona tym, co się stało, ale nie przyzna się do tego nigdy. Przynajmniej publicznie.

Odetchnął głęboko, widząc, że orszak wszedł na plac przed katedrą. Potocznie nazywano ją katedrą króla Michaela, gdyż choć konstytucja Królestwa Manticore zakazywała ustanawiania oficjalnej religii państwowej, Dom Wintonów od ponad czterystu standardowych lat należał do wyznawców Drugiego Zreformowanego Kościoła Rzymskokatolickiego, a katedrę zaczął budować z prywatnych zasobów król Michael w sześćdziesiątym piątym roku Po Lądowaniu, czyli w 1528 roku Po Diasporze. Byli w niej pochowani wszyscy, poczynając naturalnie od niego, członkowie rodziny królewskiej oraz jedenaście osób spoza niej, przy czym trzy sarkofagi były puste. Ostatni państwowy pogrzeb odbył się w katedrze trzydzieści dziewięć standardowych lat temu, po śmierci króla Rogera III.

Teraz w dwunastej krypcie nie należącej do przedstawicieli Domu Wintonów także miała spocząć pusta trumna. I zapewne pozostanie ona pusta, gdyż szanse na odzyskanie ciała Honor Harrington były mniej niż nikłe, i to mimo zbliżającej się klęski Ludowej Republiki. Pod tym względem pasowała do innych „zaocznie” pogrzebanych nawet pod względem miejsca, które wybrano między również pustymi kryptami Edwarda Saganami i Elle D’Orville.

Orszak zatrzymał się u stóp schodów wiodących do katedry. Zeszli po nich z idealną, mechaniczną wręcz precyzją wybrani najstarsi podoficerowie Royal Manticoran Marine Corps i Royal Manticoran Navy. Tempo ich kroków wyznaczało bicie bębna, podobnie jak idącej za nimi drobnej pułkownik Marines maszerującej równie precyzyjnie mimo lekkiego utykania. Podeszła ona do kapitan trzymającej Miecz Harrington, zasalutowała i przejęła od niej pochwę wraz ze znajdującym się w niej mieczem. Następnie wykonała idealny w tył zwrot i odczekała, aż podoficerska warta honorowa zdejmie trumnę z lawety. Po czym w rytm uderzeń bębna poprowadziła ją po stopniach do katedry.

W ślad za nimi ruszyła doboszka, nadal wybijając ten sam powolny rytm. Przestała, gdy dotarła do progu katedry. I dokładnie w tym samym momencie z głośników popłynął „Lament for Beauty Lost” Salvatore’a Hammerwella.

Cromarty odetchnął głęboko i odwrócił się ku żałobnikom. Na ich czele stała oczywiście królowa Elżbieta, mając obok siebie księcia małżonka Justina. Dalej stali książę krwi Roger i jego siostra księżna Joanna oraz królowa matka Angelique. Za nimi zajęła miejsce ciotka królowej, księżna Caitrin Winton-Henke z mężem Edwardem, earlem Gold Peak, oraz synem Calvinem. I stryjowie królowej — książę Aidan z małżonką Anną i książę Jeptha. Kapitan Michelle Henke dołączyła do rodziców, kiedy wypełniła obowiązki i oddała u stóp katedry Miecz Harrington. Do kompletu najbliższej rodziny królowej brakowało tylko jej młodszego brata, księcia Michaela mającego rangę komandora Królewskiej Marynarki, gdyż jego okręt stacjonował w systemie Trevor Star.

Cromarty skłonił się ceremonialnie i wskazał szerokim gestem drzwi katedry. Elżbieta skinęła głową, odwróciła się i poprowadziła rodzinę w ślad za trumną. A za nią ruszyła cała czereda politycznych żałobników.



* * *


— Jak ja nienawidzę pogrzebów! Zwłaszcza jeśli chowają kogoś takiego jak lady Harrington — stwierdził lord William Alexander na tyle głośno, by usłyszał go książę Cromarty, ale na tyle cicho, by nie zdołał tego zrobić nikt więcej.

Alexander trzymający talerz z przekąskami rozejrzał się, jakby nic nie powiedział — znajdowali się na oficjalnej stypie, czyli na gruncie rojącym się od wrogów politycznych, toteż mimo smutnej okazji należało zachować wszelkie środki ostrożności.

Stypa była oficjalna i jak zawsze w pałacu jedzenie było wyśmienite. Cromarty przez moment zastanawiał się, dlaczego przy takich właśnie okazjach jedzenie cieszy się aż takim powodzeniem. Może sam akt pożywiania się upewniał uczestników, że nadal żyją…

Przegonił bezsensowną myśl i rozejrzał się — chwilowo obaj mieli okazję do spokojnej rozmowy, ale wiedział, że to długo nie potrwa. Raczej prędzej niż później ktoś z tłumu zauważy, że stoją sobie spokojnie pod ścianą, i przyjdzie porozmawiać o jakiejś niezwykłe ważnej pierdole politycznej. Ponieważ póki co nikogo w zasięgu słuchu nie było, pozwolił sobie na pełne ulgi westchnienie.

— Ja też ich nienawidzę — przyznał równie cicho. — Zastanawiam się, jak się udał ten na Graysonie.

— Podobnie jak nasz, zapewne… tylko bardziej.

Najprawdopodobniej po raz pierwszy w dziejach ludzkości pogrzeb tej samej osoby odbył się równocześnie w dwóch systemach planetarnych. Tak Gwiezdne Królestwo Manticore, jak i Protektorat Graysona urządziły bowiem oficjalne państwowe pogrzeby Honor Harrington dokładnie w tym samym czasie, co było o tyle dziwne, że obie planety dzieliło trzydzieści lat świetlnych. W tej jednak kwestii zarówno królowa Elżbieta, jak i Protektor Benjamin okazali się równie uparci, a brak ciała jedynie ułatwił sprawę, bo odpadł problem, na której planecie Honor ma zostać pochowana.

— Zaskoczyło mnie, że Protektor zgodził się nam wypożyczyć Miecz Harrington — dodał Cromarty. — Jestem naturalnie wdzięczny, ale i zaskoczony.

— W sumie to nie była jego decyzja. — Alexander był odpowiedzialny za koordynację obu uroczystości i mając częsty kontakt z ambasadorem graysońskim, był lepiej zorientowany w szczegółach. — Miecz należy do patrona domeny Harrington, a więc decydował jej zarządca, lord Clinkscales. Co nie oznacza, że postąpił wbrew woli Protektora. Rodzice Harrington także chcieli, by wypożyczono nam miecz. Poza tym gdyby go zatrzymali, mieliby o jeden za dużo, bo Honor była także Championem Protektora, więc Miecz Stanu również do niej należał.

— Nie pomyślałem o tym — przyznał Cromarty, pocierając brew zmęczonym ruchem.

Alexander prychnął cicho.

— Miałeś parę spraw na głowie — przypomniał.

— Fakt. Niestety. — Cromarty westchnął ponownie. — Co powiedział Hamish o nastrojach na Graysonie? Nie muszę ci mówić, że ich ambasador solidnie mnie nastraszył, przekazując oficjalne kondolencje i prywatną wiadomość od Protektora dla królowej. Po jej obejrzeniu i wysłuchaniu czułem prawdziwą ulgę, że nie jestem obywatelem Republiki.

— Nie dziwię się. — William ponownie się rozejrzał, tym razem dyskretnie, i dodał: — Ten gnojek Boardman tyle razy powtarzał, że będziemy się mścić, aż obrzydzenie brało. Ale rozegrali to dobrze: nawet neutralni, z zasady niechętni Ludowej Republice, uważają nas za tych dobrych i spodziewają się, że nie będzie żadnego odwetu. Hamish natomiast sądzi, że Marynarka Graysona ma to gdzieś razem z propagandowym wydźwiękiem całej sprawy, i jeśli się nie myli, to Grayson dostarczy Ransom więcej materiału, niż ta śmie marzyć.

— Chcesz powiedzieć, że będą się mścić na jeńcach? — zdziwił się szczerze Cromarty, jako że takie zachowanie całkowicie nie pasowało do przyjętych przez społeczeństwo graysońskie zasad.

— Tego Hamish się nie spodziewa — zaprzeczył ponuro William. — Natomiast jest prawie pewien, że oni po prostu nie będą brali jeńców. Żadnych.

Cromarty uniósł zaskoczony brwi i czekał na ciąg dalszy.

— Nasze społeczeństwo zjednoczyło się ponownie, ponieważ przeciwnik zamordował jednego z naszych najlepszych oficerów, Allen. Ale dla mieszkańców Graysona Harrington nie była jedynie oficerem, nawet najlepszym… Była żywym przykładem, wzorem do naśladowania… prawie świętą. Jej zamordowania nie przyjęli spokojnie. Chcą krwi i zrobią, co uznają za stosowne… nie wobec jeńców, lecz wobec wrogów walczących z bronią w ręku.

— Jeżeli zaczną się mścić, UB zrobi to samo i znajdziemy się w błędnym kole, a na tym skorzysta tylko przeciwnik.

— My o tym wiemy, ale oni mają to gdzieś. I przyznam ci się, że ich rozumiem… Co nie zmienia faktu, że ucierpimy na tym. Już teraz połowa dziennikarzy Ligi Solarnej to tuby propagandowe Ransom. Im, podobnie jak obywatelom Ligi, Republika jest bliższa właśnie dlatego, że jest republiką, a my jesteśmy monarchią. To, że u nas panuje demokracja, a u nich zamordyzm, nie ma znaczenia, bo nikt o tym nie wie, a pismaki powtarzają oficjalne komunikaty propagandy, wszystko jedno, czy chodzi o kwestie wewnętrzne czy inne. Każdy głupi w Lidze, a zwłaszcza polityk, wie, że republikanie to ci dobrzy, a monarchiści to ci źli, a im kto głupszy, tym bardziej jest o tym przekonany. A INS i Reuters retransmitują materiały otrzymywane z Ludowej Republiki bez żadnej ingerencji i komentarzy.

— To nie do końca sprawiedliwa… — zaczął Cromarty.

— Bzdury! — przerwał mu zdecydowanie Alexander. — Jesteśmy chwilowo sami, więc nie musisz się wysilać. Żadna z tych stacji nawet nie próbuje powiedzieć widzom, że w Ludowej Republice wszechobecna jest cenzura, że ingeruje ona ostro i sprawdza wszystko przed nadaniem, tnąc bez miłosierdzia, co jej się tylko podoba. W tym też wszystko, co wychodzi poza granice Ludowej Republiki. Obaj o tym dobrze wiemy, podobnie jak i o tym, że jeśli my zrobimy coś podobnego z powodu konieczności zachowania tajemnicy wojskowej, natychmiast podnoszą wrzask pod niebiosa.

— Już dobrze, masz rację, tylko mów ciszej, dobrze? Bo zaczyna cię ponosić — zwrócił uwagę premier.

William rozejrzał się zaniepokojony, ale złość wcale mu nie przeszła. Ten temat zawsze go złościł i Cromarty przyznawał mu rację: INS czy Reuters ani słowem nie zająknęły się nigdy czy to o cenzurze, czy o pokazowych procesach, czy o innych inscenizowanych przez propagandę Ludowej Republiki „wydarzeniach przypadkowych”. A to dlatego (przynajmniej oficjalnie), że nie chciały podzielić losu agencji United Faxes Intergalactic, która regularnie informowała widzów, że oglądają ocenzurowany materiał. Jedenastu pracowników UFI zostało aresztowanych za „szpiegostwo przeciwko ludowi” i deportowanych z zakazem powrotu. Wszyscy zaś reporterzy zostali wyrzuceni z Haven i innych planet centralnych. Agencja przestała się liczyć, jeśli chodzi o informacje z Ludowej Republiki — zawsze była ostatnia i dysponowała najmniej ciekawym materiałem. Wszyscy o tym wiedzieli, ale nikt nie miał ochoty podzielić jej losu.

Gdyby dziennikarze należeli do ludzi posiadających normalną hierarchię wartości lub gdyby władze agencji potrafiły patrzeć dalej niż tylko na najbliższe notowania popularności, sytuacja mogłaby wyglądać inaczej — gdyby bowiem INS i Reuters solidarnie zastosowały metodę UFI, to władze Republiki albo ugięłyby się, albo usunęły obie firmy i na ich terenie nie działałaby żadna niezależna agencja. Wtedy jedyne materiały pochodziłyby z oficjalnych źródeł propagandowych Ludowej Republiki, a wszyscy mogliby opatrywać je dowolnym komentarzem. Gdyby… Cromarty nawet nie wzdychał, myśląc o tym, bo było to równie nierealne jak istnienie uczciwego, dalekowzrocznego polityka Zjednoczenia Konserwatywnego.

Rozmawiał o tym oczywiście i protestował wielokrotnie w czasie spotkań z szefami biur obu agencji znajdującymi się na Manticore, ale był to próżny trud. Obaj twierdzili, że widz nie jest durniem i nie ma potrzeby ciągle przypominać mu, że ogląda ocenzurowane czy zainscenizowane wiadomości, bo sam się zorientuje. A upieranie się przy tej zasadzie doprowadziłoby do tego, że jedyną dostępną wersją byłaby wersja oficjalnej propagandy nie weryfikowana przez „niezależne media”. Cromarty nie miał złudzeń — badania jasno wykazywały, że przeciętny widz jest durniem, który uwierzy we wszystko, jeśli będzie mu się to wystarczająco często powtarzać, a „niezależność” obu agencji w Ludowej Republice była fikcją. Istotne były tylko notowania popularności i reszta stanowiła wymówkę. I nic nie mógł na to poradzić.

Teoretycznie mógł spróbować podobnych metod, ale była to czysta teoria — nie dość, że w Gwiezdnym Królestwie nikt nie miał elementarnych doświadczeń w tej kwestii, to natychmiast zbiesiliby się lokalni dziennikarze, co dałoby jeszcze gorszy efekt. A nic innego nie nauczyłoby reporterów z Ligi uczciwości zawodowej i choćby odrobiny odwagi cywilnej.

— Przynajmniej pogrzeb uczciwie relacjonują — odezwał się po chwili. — A to już coś.

— Za trzy dni im przejdzie — ocenił Alexander kwaśno. — Jak nie wcześniej. Albo się coś pojawi, albo sami uznają, że publiczność już się znudziła i trzeba zmienić temat. I wrócimy do punktu wyjścia, czyli do liczenia strat, jakich przysporzyła nam ta banda tchórzliwych durniów.

Słysząc to, Cromarty poczuł pierwsze oznaki zaniepokojenia — znał obu braci od wielu lat i znał też słynny rodowy temperament Alexandrów, jak eufemistycznie określano choleryczny charakter męskich członków rodu. To, że dobrze nad sobą panowali, niczego nie zmieniało. Teraz byli sami i William mógł mówić otwarcie, ale dobór słów wskazywał, że jest naprawdę wściekły i ledwie się kontroluje.

— Myślę, że przesadzasz, Willie — powiedział po chwili. Alexander przyjrzał mu się ponuro.

— Fakt, mamy uzasadnione powody, by uważać, że media Ligi dają się wykorzystywać Ludowej Republice — dodał książę, starannie dobierając słowa — ale sądzę, że do pewnego stopnia ich przedstawiciele u nas mają rację: większość widzów orientuje się, co jest kłamstwem, i odpowiednio podchodzi do tych wiadomości.

— Badania opinii publicznej temu przeczą — odparł dziwnie spokojnie William i dodał ciszej: — Dziś rano dostałem najnowsze wyniki: dwa kolejne rządy planetarne oficjalnie ogłosiły sprzeciw wobec embarga, a według UFI straciliśmy punkt i ćwierć w poparciu społecznym. Im dłużej tamci będą łgać i nikt im nie udowodni, że łżą, tym będzie gorzej. Wiadomo, że prawda zawsze jest bardziej skomplikowana i mniej przyjemna od dobrego kłamstwa, zwłaszcza jeśli jest spójne. Ransom też to wie i dlatego jej ludzie zaczynają od opracowania scenariuszy nie mających nic wspólnego z rzeczywistością, ale nader przyjemnych w odbiorze i na pozór wiarygodnych. Zwłaszcza dla kogoś, kto nigdy nie miał okazji poznać metod UB czy warunków życia w Ludowej Republice. Na dokładkę jeszcze im pomagamy, wygrywając bitwy. Wiem, że to zwariowane, ale w Lidze Solarnej wersja Ransom staje się tym popularniejsza, im bardziej Ludowa Marynarka obrywa. Wygląda na to, że zaczęli ich tam uważać za „słabszą stronę w tej wojnie”!

— Może… — przyznał Cromarty i widząc błysk w oczach rozmówcy, pospiesznie dodał: — No dobrze prawdopodobnie tak! Ale pamiętaj, że najbardziej uprzemysłowione planety od początku były przeciwne wprowadzeniu embarga, a sposób, w jaki zmusiliśmy Ligę do tego, przysporzył nam więcej wrogów, niż się spodziewaliśmy. Wiem, że nie mieliśmy wyboru, ale oni sami nie potrzebują żadnej propagandy, żeby występować przeciwko nam przy każdej okazji. Zdajesz sobie chyba z tego sprawę?

— Oczywiście że tak, ale nie o to mi chodzi. Problem polega na tym, Allen, że krytyka ze strony rządów planetarnych Ligi staje się tym ostrzejsza, im większy spadek sympatii społeczeństwa dla nas sondaże wykazują. Bo wszyscy mają na uwadze, że społeczeństwo to wyborcy, a oni są podatni na powtarzane uparcie brednie, których nikt nie dementuje! Jeśli mowa o wyborcach, to na własnym podwórku straciliśmy w ostatnim sondażu jedną trzecią punktu. A raczej tak było, dopóki nie została nadana relacja z zamordowania Harrington.

Mówiąc ostatnie zdanie, skrzywił się z niesmakiem, ale spojrzał prosto w oczy premiera. Ten westchnął ciężko, wiedząc, że rozmówca ma rację. Utrata popularności była niewielka i powolna, ale stała. A powód prosty — wojna trwała już osiem lat standardowych i choć miała powszechne poparcie, gdy się zaczęła, i obecnie także było ono wysokie — ponad siedemdziesiąt procent — to ludzie zaczynali być zmęczeni. Królewska Marynarka i jej sojusznicy wygrywali wszystkie ważniejsze bitwy, zdobyto olbrzymi obszar w przestrzeni wroga i zajęto kilkadziesiąt systemów planetarnych, ale końca walk nadal nie było widać. I choć straty RMN były nieporównanie niższe, to w stosunku do liczby ludności były procentowo większe niż w przypadku Ludowej Republiki. A wysiłek ekonomiczny związany z prowadzeniem tak długiego konfliktu musiał się zacząć odbijać nawet na tak dobrej i prężnej gospodarce jak ta Królestwa Manticore.

Optymizm i zdecydowanie nadal były widoczne, ale nie aż tak silne jak parę lat temu. I to był jeden z powodów, dla których dążył do państwowego pogrzebu z całą ceremonią. Nie chodziło o to, że Honor Harrington w pełni nań zasłużyła i królowa w tej kwestii była jeszcze bardziej zdecydowana od niego, ale o to, że dało się to wykorzystać do ponownego zjednoczenia społeczeństwa na rzecz wojny. Poprzez uświadomienie mu, że wróg zamordował z zimną krwią oficera, łamiąc wszelkie zasady, na nowo wzbudził w nim determinację, by pokonać Ludową Republikę. I dlatego czuł się nieswojo, ponieważ choć metoda okazała się skuteczna, Harrington niczym sobie nie zasłużyła, by zostać narzędziem propagandowym cynicznie wykorzystanym przez własny rząd.

To, że wybrał dobry sposób, nie musiało oznaczać, że musiał mu się on podobać. A sądząc z mieszanych uczuć Williama, które ten niezbyt dobrze maskował, nie tylko jemu.

— Wiem — przyznał w końcu. — A ty masz rację. Tylko że nic nie mogę na to poradzić poza jak najszybszym pokonaniem przeciwnika i pociągnięciem winnych do odpowiedzialności.

— Co do tego zgadzam się w zupełności. — William uśmiechnął się słabo. — I sądząc z ostatniej wiadomości od Hamisha, to jest on gotów zająć się zorganizowaniem końca tej wojny. A Grayson pomoże mu w tym z pieśnią na ustach.



* * *


Prawie dokładnie w tym samym momencie oddalony o mniej więcej trzydzieści lat świetlnych od planety Manticore Hamish Alexander, trzynasty earl White Haven, siedział w swej luksusowej przestronnej kabinie na pokładzie superdreadnoughta Marynarki Graysona Benjamin the Great i wpatrywał się w holoprojekcję. W zasięgu prawej dłoni miał szklankę z oryginalną ziemską whisky, w której roztapiała się samotna kostka lodu.

Alkohol poszedł w zapomnienie, gdy oglądał powtórzenie nagrania z popołudniowej mszy żałobnej, która odbyła się w katedrze świętego Austina. Liturgię poprowadził wielebny Jeremiah Sullivan otoczony dymem kadzidła i przy dźwiękach smutnej, choć pięknej muzyki. Wielebny naprawdę się starał, ale ledwie był w stanie ukryć nienawiść i wściekłość, którą podzielali wierni. Właściwe było niezupełnie tak, co earl White Haven uświadomił sobie, oglądając nagranie — na czas nabożeństwa i pogrzebu bowiem wszyscy jakby odsunęli te uczucia. Natomiast teraz, kiedy już opłakali Honor, wróciły one i nie ulegało kwestii, że zabiorą się do pomszczenia zamordowanej. Hamish Alexander miał okazję dokładnie poznać władze, mieszkańców i flotę Graysona i nie miał cienia wątpliwości — zrobią to skutecznie.

Sięgnął po szklaneczkę, upił spory łyk rozcieńczonego trunku i odstawił szkło, biorąc natychmiast w dłoń pilota. Sprawdził kilka kanałów. Tak jak się spodziewał, wszystkie pokazywały to samo. Trudno się zresztą było dziwić, jako że we wszystkich katedrach i kościołach planety równocześnie odbyły się msze żałobne, a mieszkańcy Graysona poważnie traktowali swoje stosunki z Bogiem. Podobnie jak zobowiązania obu stron wynikające z tegoż stosunku. Oglądając urywki mszy, Hamish doskonale rozumiał zdecydowanie ludzi, głównie dlatego, że sam je czuł. Tym razem jednakże nie okłamywał sam siebie odnośnie do powodów, dla których był chyba bardziej niż oni zdeterminowany, by pomścić zamordowanie Honor Harrington.

Powód był prosty: wiedział coś, o czym nie wiedzieli ani mieszkańcy Graysona, ani jego brat, królowa czy ktokolwiek w całym wszechświecie. I jakkolwiek by próbował, nie był w stanie o tym zapomnieć.

Wiedział, że to on doprowadził Honor do ucieczki i do śmierci.



Rozdział II

Było naprawdę późno i Leonard Boardman powinien już docierać do domu, albo pić zasłużonego kielicha przed kolacją. Zamiast tego siedział sobie w wygodnym fotelu i z pełną satysfakcją, jak też dumą, kolejny raz oglądał nagranie z egzekucji Honor Harrington. A raczej to, co wszyscy uważali za nagranie, w rzeczywistości bowiem był to jeden wielki efekt specjalny wykreowany przez fachowców od animacji komputerowej. I musiał przyznać skromnie, że było to prawdziwe arcydzieło. Powinno być — mozolili się nad nim najlepsi spece przez bite dwa tygodnie. On co prawda pojęcia nie miał, jak tego dokonali, ale opracował scenariusz całej sceny, toteż był jej współtwórcą. I to całkowicie zadowolonym z końcowego efektu.

Obejrzał własne po części dzieło i wyłączył urządzenie ze złośliwym uśmieszkiem. Te kilka minut projekcji sprawiało mu satysfakcję nie tylko jako fachowcowi po dobrze wykonanej robocie; stanowiło także najlepszy dowód kolejnego zwycięstwa w walce o władzę. Toczył ją od dawna z pierwszym zastępcą towarzyszki sekretarz, towarzyszką Eleanor Younger. I coraz bardziej wyglądało na to, że wygrywa.

Younger chciała skorzystać z okazji, by jeszcze bardziej nadwątlić morale przeciwnika — w jej wersji Harrington miała błagać o litość i walczyć ze strażnikami. Można to było zrobić, bo nagrań żywej Harrington dokonanych w systemie Barnett mieli aż nadto — Ransom wysłała cały materiał, zanim odleciała do systemu Cerberus, gdzie zakończyła karierę i życie. Specjaliści byli pewni, że mogą przedstawić dowolne zachowanie komputerowej Harrington, i to tak, by było to nie do wykrycia — mieli za sobą w końcu standardowy wiek doświadczeń i nauki w podobnych sprawach, od drobnych korekt zaczynając. Boardman się temu sprzeciwił, a Komitet przyznał rację jemu, nie Younger.

Swój sprzeciw oparł na dwóch kwestiach. Po pierwsze, choć agencje informacyjne Ligi okazały się łatwowierne jak dzieci, to z mediami Królestwa Manticore sprawa miała się zgoła inaczej. A Królestwo miało i lepszy sprzęt, i lepszych specjalistów komputerowych niż Ludowa Republika. Gdyby zabrali się do dokładnej analizy nagrania, odkryliby fałszerstwo — tego był pewien. A zabraliby się, gdyby coś podejrzewali — i to był właśnie drugi argument. Bo takie zachowanie Harrington, jakie proponowała Younger, musiałoby wzbudzić podejrzenia, gdyż nie byłoby naturalne. Boardman co prawda nigdy jej nie spotkał, ale przeczytał o niej co mógł i był pewien jednego: na pewno o nic by nie prosiła, a gdyby zaczęła walczyć, to tak, by strażnicy musieli ją zabić. W jego wersji umierała z godnością, nie licząc paru nieznacznych gestów przerażenia, by pokazać, że nie była jednak tak nieustraszoną bohaterką, za jaką wszyscy ją uważali. W ten sposób nie wzbudzało to podejrzeń, a subtelnie drążyło morale wroga.

A fakt, iż jej zachowanie mieściło się w normie, wykluczał praktycznie możliwość poddania nagrania dokładnej analizie. No bo skoro ktoś zadał sobie tyle trudu, by je tak dobrze technicznie sfałszować, to z pewnością wykorzystałby okazję, by ofiarę poniżyć i odrzeć z godności, tak zresztą dotąd postępowała propaganda Ludowej Republiki. Tym jednak razem stało się inaczej i już choćby to napawało go profesjonalną dumą i zadowoleniem.

Ważniejsze było jednak coś innego — to zwycięstwo znacznie zwiększało jego szanse na zostanie następcą Ransom na stanowisku sekretarza informacji. Co prawda nie żywił złudnych nadziei na władzę choćby zbliżoną do tej, jaką w Komitecie dysponowała Ransom, ale już sam fakt zostania ministrem znacząco zwiększał jego szanse na przeżycie w tym gnieździe żmij, w jakie zmieniła się stolica Ludowej Republiki.

Naturalnie większa władza oznaczała także dodatkową odpowiedzialność, a więc nowe zagrożenia, ale na to akurat był przygotowany, podobnie jak wszyscy urzędnicy wyższego szczebla. Tak bowiem było w przypadku każdego awansu powyżej pewnej granicy. Dla niego był to chleb powszedni od wielu lat, jako że Komitet Bezpieczeństwa Publicznego, a zwłaszcza Urząd Bezpieczeństwa, miały parszywy zwyczaj natychmiastowego usuwania tych, którzy zawiedli ich oczekiwania. I to usuwania ostatecznego. Co prawda nie wyglądało to aż tak źle jak w siłach zbrojnych (przynajmniej przed pojawieniem się na stołku McQueen), ale każdy znał kogoś, kto zniknął, jeśli nie za coś innego, to za brak stosownego zaangażowania, czytaj: rezultatów we wspomaganiu walki klasowej toczonej przez lud.

Jako doświadczony urzędas Boardman znał jednak starą zasadę — winę zawsze „przekazuje się” w dół. Znacznie łatwiej będzie zwalić winę na podwładnego towarzyszowi sekretarzowi Boardmanowi niż towarzyszowi zastępcy sekretarz informacji, łatwiej też będzie uniknąć odpowiedzialności za coś, co zwierzchnik zdecyduje się zwalić na niego. A to, że pierwszą w kolejce do odpowiedzialności będzie towarzyszka pierwszy zastępca Younger… no cóż, życie bywa brutalne.

Zachichotał na tę myśl i zdecydował, że zasłużył na jeszcze jedną projekcję, nim uda się do domu.



* * *


Esther McQueen także pracowała do późna.

Odziana była po cywilnemu w eleganckie i funkcjonalne ubranie, co stanowiło ustępstwo na rzecz nowego stanowiska, bądź co bądź cywilnego. Naturalnie nadal miała prawo noszenia admiralskiego munduru, ale zdecydowała, że polityczniej będzie nie afiszować się z uniformem, zwłaszcza na posiedzeniach Komitetu. W niczym oczywiście nie zmieniało to zakresu jej obowiązków ani nie zmniejszyło ogromu pracy. Teraz dotarła do końca raportu i przetarła zmęczone oczy. Czekała na nią kolejka następnych i to taka, że sięgała z biurka w Octagonie prawie do systemu Barnett — już sama świadomość tego, ile ich jest, powodowała znużenie. Mimo to jednak była dobrej myśli, ponieważ czuła coś, czego nie doświadczyła prawie nigdy w ciągu ostatnich ośmiu lat — nadzieję.

Nadal co prawda słabą i niepewną, ale mimo wszystko nadzieję. Wiedziała, że jak na razie nikt inny niczego nie zauważył, a już na pewno nie jej cywilni nadzorcy, ale ta nadzieja pojawiła się i mógł ją dostrzec każdy, kto miał odpowiednie przygotowanie. No i naturalnie dostęp do wszystkich informacji.

A wynikała ona z niezaprzeczalnego faktu, że Sojusz stracił inicjatywę. Było to oczywiście chwilowe i bynajmniej nie oznaczało, że jej nie odzyska, ale obecnie przeciwnik przestał atakować. Wyglądało na to, że ostatnie rezerwy rzucił, by zdobyć Trevor Star, i teraz, gdy się to udało, nie miał sił, by kontynuować natarcie. Jeszcze przed swym odwołaniem na Haven, gdy desperacko walczyła o utrzymanie Trevor Star, była przekonana, że admirał White Haven natychmiast po zdobyciu tego systemu ruszy i zdobędzie Barnett, likwidując w ten sposób ostatnią bazę Ludowej Marynarki pozostającą na własnych tyłach.

Nie zrobił tego, a co więcej, informacje sekcji wywiadu floty stanowiącego obecnie część składową UB wskazywały, że nadal tkwi w systemie Yeltsin, próbując zorganizować zupełnie nową flotę z tego, co członkowie Sojuszu są w stanie mu udostępnić. Z początku wydawało jej się to niemożliwe i niezrozumiałe; dopiero gdy zapoznała się z innymi raportami, do których obecnie miała dostęp, zrozumiała, że to prawda, i pojęła, dlaczego tak właśnie jest…

Uniosła głowę, słysząc odgłos otwieranych drzwi, i uśmiechnęła się lekko na widok wchodzącego. Był nim admirał Ivan Bukato z plikiem dokumentów pod pachą. Dawniej zajmowałby stanowisko szefa operacyjnego Ludowej Marynarki, teraz wszelkie podobne „przejawy wywyższenia” zostały skasowane i był po prostu towarzyszem admirałem Bukato mającym naturalnie tyle samo roboty, za to zdecydowanie mniej korzyści od swego odpowiednika w czasach rządów Legislatorów.

Bukato stanął w progu i zdziwiony uniósł brwi, widząc ją nadal za biurkiem. Tak naprawdę nie był zaskoczony, gdyż jako jej najbliższy podkomendny doskonale wiedział, czy szefowa nadal przebywa u siebie, czy też udała się już do domu. No i jak wszyscy jej współpracownicy już dość dawno zorientował się, że ma zwyczaj pracować dłużej i ciężej, niż wymaga tego od nich, a wymagania miała spore.

Niemniej jednak potrząsnął głową z dezaprobatą i zauważył:

— Powinna pani choć od czasu do czasu pamiętać o powrocie do domu, towarzyszko sekretarz. Uczciwy sen we własnym łóżku potrafi zdziałać cuda, jeśli chodzi o poziom wytrzymałości. Nie żeby brakowało pani energii, ale obawiam się, że przy tak rzadkich odpoczynkach może się to zmienić.

— Nadal zostało dużo do posprzątania — odparła kwaśno.

— Nie wątpię, ale zasypianie na biurku nie przyspieszy tego procesu, a coś mi się wydaje, że jest pani na prostej drodze do tego, biorąc pod uwagę, jakie oszczędności ostatnio poczyniła pani w spaniu.

Chrząknęła, przyznając mu rację, ale stare nawyki nie ustępowały tak łatwo. Jak każdy dowódca liniowy chciała załatwić jak najwięcej spraw jak najszybciej, by być gotową na niespodziewany atak. Kiedy sobie uzmysłowiła, na czym polega podstawowa różnica między dowodzeniem flotą a całą Ludową Marynarką, skorzystała z jej najoczywistszej zalety i teraz musiała przyznać, że nieco przesadziła. Rzecz sprowadzała się do tego, że dowódca liniowy musiał zachowywać samodyscyplinę i regularnie odpoczywać, by w każdej chwili być gotowym do akcji. Jako że nigdy nie było wiadomo, kiedy przeciwnik może się pojawić i jak długo potrwa walka, jego organizm musiał dysponować wystarczającymi rezerwami energii, by do końca sprawnie myśleć. Sekretarz wojny nie musiał być przygotowany na niespodziewany atak ani też na konieczność podejmowania błyskawicznych decyzji. Znajdował się o całe tygodnie drogi od linii frontu i każda informacja, jaka doń docierała, była przestarzała. To, czy podejmie jakąś decyzję o parę godzin czy nawet dni wcześniej czy później, nie miało z zasady znaczenia, a jeśli czas był krytycznym elementem, to paradoksalnie również nie miało to najmniejszego znaczenia, nim taka decyzja bowiem dotarłaby na front, zainteresowani albo sami zdążyliby dawno znaleźć rozwiązanie, albo byliby już martwi. Dlatego nie musiała zachowywać rezerwy energetycznej, a więc ograniczyła czas przeznaczony na odpoczynek, by załatwić jak największą liczbę problemów i zebrać jak najszybciej jak najwięcej informacji.

A problemów nie brakowało. Do niej bowiem należało określenie głównych celów i strategii działania całej Ludowej Marynarki. Znalezienie odpowiednich do jej realizacji oficerów i przydzielenie im stosownych zadań. Wybranie dla nich celów, zapewnienie środków i znalezienie sposobów, by utrzymać z dala od nich bandę skretyniałych morderców z UB, żeby mogli te zadania wykonać. W wolnym czasie powinna też znaleźć sposób na odbudowanie morale, zrównoważenie przewagi technicznej wroga, a zwłaszcza jego uzbrojenia, i znaleźć gdzieś dziesiątki eskadr liniowych straconych od początku tej wojny. No i naturalnie obmyślić jakiś sposób (najlepiej magiczny i natychmiastowy), by uniemożliwić Królewskiej Marynarce i jej sprzymierzeńcom zdobycie reszty terytorium Ludowej Republiki Haven.

Uśmiechnęła się smętnie do własnych myśli, odchyliła fotel i splotła ręce za głową, przyglądając się z zaciekawieniem Bukato. Nadal się poznawali. Ani Pierre, ani Saint-Just nie byli na tyle naiwni, by pozwolić jej na zmiany wśród najwyższych rangą współpracowników, toteż miała do czynienia z obcymi ludźmi, ale współpraca szła całkiem dobrze. A sądząc po tonie wypowiedzi, Bukato zaczynał czuć się w jej obecności coraz swobodniej. Gdyby czuł się skrępowany, i tak by tego nie okazał nowej szefowej, tym bardziej że była ona członkiem Komitetu Bezpieczeństwa Publicznego. Młodszym członkiem, ale zawsze. Natomiast skoro okazywał humor i troskę, znaczyło to, że są na dobrej drodze.

— Rzeczywiście, chyba powinnam spróbować wcześniej kończyć pracę — przyznała, przeczesując dłonią włosy. — Ale jakoś mi się nie udaje… muszę w końcu załatwić wszystkie problemy, które mój poprzednik radośnie ignorował.

— Z całym szacunkiem, towarzyszko sekretarz, ale już załatwiła pani więcej spraw, niż uważałbym za możliwe parę miesięcy temu. Dlatego też nie chciałbym, żeby pani padła z wyczerpania na posterunku i zostawiła mnie z zadaniem przygotowywania nowego sekretarza do pełnienia obowiązków.

— Spróbuję mieć to na uwadze — obiecała śmiertelnie poważnym tonem i uśmiechnęła się.

Równocześnie zastanawiała się, nie po raz pierwszy zresztą, wobec kogo Bukato jest tak naprawdę lojalny. Było to trudne do określenia, bo wszyscy żyjący wyżsi rangą oficerowie nauczyli się dobrze nad sobą panować, a w tym przypadku było to niezwykle ważne. Z pozoru Bukato był naturalnie ciężko zapracowanym, lojalnym i godnym zaufania podkomendnym, ale pozory bywały zarówno mylące, jak i niebezpieczne. Jego oczywista lojalność mogła okazać się groźna, jako że Esther doskonale zdawała sobie sprawę, iż większość członków korpusu oficerskiego uważa ją za niebezpiecznie ambitną. Nie miała o to do nich pretensji, jako że rzeczywiście była ambitna, i zazwyczaj potrafiła przekonać do siebie najbliższych współpracowników pomimo tejże reputacji. Zwykle jednak trwało to dłużej, więc nic dziwnego, że teraz zastanawiała się, w jakim stopniu jego zachowanie było autentyczne.

— Póki co jednak nadal mam zamiar jak najszybciej uzyskać pełen obraz sytuacji — oznajmiła, prostując się razem z fotelem. — Prawdę mówiąc, jestem zaskoczona odkryciem, jak wąsko widzi się problem, będąc dowódcą liniowym. Mogąc na spokojnie przeanalizować całość informacji w dowództwie, patrzy się na wszystko zupełnie inaczej.

— Wiem — Bukato pokiwał głową — ale z drugiej strony każdy dowódca liniowy znacznie lepiej orientuje się w tym, co dzieje się na jego odcinku frontu. I ma bardziej szczegółowy tego obraz niż my tutaj.

— Co do tego zgadzam się całkowicie. Natomiast chodzi mi w tej chwili o to, że nie byłam w stanie zrozumieć, dlaczego przeciwnik nie kontynuuje natarcia, dopóki nie zapoznałam się z kompletnymi danymi i nie zdałam sobie sprawy, jak bardzo rozciągnięty jest front i jakie siły Królewskiej Marynarki to wiąże.

— Próbowałem to uzmysłowić towarzyszowi sekretarzowi Kline’owi, ale jakoś nigdy nie udało mu się zrozumieć, o co mi chodzi.

Umieścił dokumenty w pojemniku zawierającym akta spraw do załatwienia, podszedł do stojącego przed biurkiem fotela i spojrzał pytająco na McQueen. Gdy ta skinęła zapraszająco głową, usiadł, założył nogę na nogę i powiedział znacznie już poważniejszym tonem:

— Dziękuję. Muszę przyznać, że to jeden z powodów, dla których cieszę się, że to pani go zastąpiła. Nie mam naturalnie nic przeciwko cywilnej kontroli nad wojskiem, ale towarzysz sekretarz Kline nie miał absolutnie żadnego doświadczenia militarnego i często niemożliwe okazywało się wytłumaczenie mu pewnych problemów.

McQueen przytaknęła ruchem głowy, starannie kryjąc zaskoczenie jego otwartością. Wygłosił właśnie krytykę byłego towarzysza sekretarza, zdając sobie doskonale sprawę, że pokój na pewno pełen jest pluskiew i znajduje się na stałym podsłuchu UB. Owszem, Kline wypadł z łask, ale podejrzenie, iż oficer wątpił w zdolności zaufanego przełożonego politycznego czy wręcz uważał go za tępego ignoranta, mogło mieć opłakane skutki dla wątpiącego. Bukato zabezpieczył się pierwszym zdaniem, ale ten dupochron mógł okazać się niewystarczający.

— Mam nadzieję, że tego problemu nie będziemy mieli okazji doświadczyć — odparła.

— Ja także, towarzyszko sekretarz. Nie dość, że ma pani doświadczenie i lata dowodzenia za sobą, to doskonale zdaje sobie pani sprawę, jak wielka jest galaktyka i ile jeszcze kontrolujemy przestrzeni.

— Zdaję sobie sprawę, ale równocześnie wiem też, że nie możemy cofać się w nieskończoność, jeśli nie chcemy doprowadzić do całkowitego załamania się morale. I chodzi tu zarówno o morale wojsk, jak i społeczeństwa. Flota nie może wygrać wojny bez wsparcia sektora cywilnego, a cywile nie będą wspierać wojska, jeśli dojdą do wniosku, że ono nie potrafi walczyć, bo wciąż tylko się cofa…

I wzruszyła wymownie ramionami.

— Oczywiście, że nie możemy — zgodził się Bukato. — Ale musimy też pamiętać, że każdy system, który stracimy, to dla przeciwnika jeden system więcej do obsadzenia choćby skromną pikietą i że każdy rok świetlny, o który się cofniemy, oznacza wydłużenie jego linii zaopatrzeniowych dokładnie o taką samą odległość.

— Fakt, ale zdobycie Trevor Star znacznie uprościło problemy logistyczne Sojuszu. I prędzej czy później znajdzie to swoje odzwierciedlenie w rozmieszczeniu jego sił.

— Też prawda — skrzywił się Bukato, zgadzając się z nią, gdyż nie miał innego wyjścia.

Zdobycie Trevor Star oznaczało, iż w rękach Sojuszu znalazły się wszystkie terminale Manticore Junction, a więc frachtowce czy transportowce mogły przedostawać się bezpośrednio z systemu Manticore na front nie tylko natychmiast, ale na dodatek bez ryzyka przechwycenia.

— Bez wątpienia da to o sobie znać w dyslokacji ich sił, towarzyszko sekretarz — odezwał się po chwili — ale chwilowo niewiele im to pomoże. Nadal muszą bronić takiej samej przestrzeni taką samą liczbą okrętów. A co ważniejsze, musieli wydzielić stosowne siły, by utrzymać Trevor Star. Z tego, co donosi wywiad, wynika, że to właśnie jest główny powód wysłania admirała White Haven do Yeltsina. Ma organizować tam zupełnie nową flotę. Jego poprzednia bowiem, ta, która zdobyła Trevor Star, prawie w całości stacjonuje w tym systemie do jego obrony.

— Co przynajmniej przez jakiś czas skutecznie wykluczy ją z działań ofensywnych. Ale ta sytuacja nie potrwa zbyt długo, a poza tym ma też inne implikacje: zdobywając Trevor Star, Royal Manticoran Navy zabezpieczyła ostatecznie system Manticore przed niespodziewanym atakiem poprzez tunel czasoprzestrzenny, co oznacza, że mogą zamknąć forty broniące dotąd systemu, a w ten sposób zyskają naprawdę dużo doskonale wyszkolonego personelu.

— Co natychmiast nie da im absolutnie niczego — odpalił Bukato.

McQueen także się uśmiechnęła — co prawda jak dotąd żadne z nich nie powiedziało niczego odkrywczego, ale takie przerzucanie się pomysłami i głośna narada i tak należały do prawdziwych rzadkości w obecnych realiach Ludowej Marynarki.

— Nawet jeśli już dezaktywowano forty, to uzyskani w ten sposób ludzie nie będą mogli zostać użyci w walce, dopóki nie zostaną zbudowane okręty, które można będzie nimi obsadzić — dodał na wszelki wypadek Bukato.

— Właśnie! A choć stocznie Królestwa nadal budują okręty szybciej, to my mamy więcej stoczni i ciągle zwiększamy tempo produkcji. Jak długo jesteśmy w stanie budować więcej okrętów niż oni, tak długo utrzymujemy przewagę, a na dodatek od ręki mamy załogi dla wszystkich. Ich społeczeństwo jest znacznie mniej liczne, dlatego też mają większe problemy z załogami. Natomiast taki zastrzyk jak te wyszkolone załogi fortów znacznie poprawi liczebność ich pierwszoliniowych sił… za mniej więcej rok. Musimy więc znaleźć sposób, by wykorzystać wady wynikające z konieczności utrzymania przez przeciwnika dużych sił w Trevor Star, zanim będzie on w stanie czerpać wynikające ze zdobycia tego systemu korzyści.

— Hm… Zabrzmiało to tak, jakby znalazła już pani taki sposób — ocenił z namysłem Bukato.

— Bo znalazłam… prawdopodobnie — przyznała McQueen. — Właśnie sprawdziłam, ile zostało nam pancerników… proszę się nie krzywić, wiem, że za każdym razem, gdy ktoś wpada na genialny pomysł, jak je wykorzystać, kończy się to przegraną bitwą i tym, że zostaje nam do dyspozycji znacznie mniejsza ich liczba. Prawdę mówiąc, straciliśmy ich do tej pory strasznie dużo, zwłaszcza w walkach przesłonowych wokół Trevor Star. W tym przypadku nie dało się jednak tego uniknąć, gdyż musieliśmy ich użyć do obrony systemów z braku okrętów liniowych, a z takimi właśnie przyszło im się zmierzyć. Mimo to zaskoczona jestem liczbą, jaka nam jeszcze pozostała. Gdybyśmy ściągnęli wszystkie, jakie są obecnie we wschodnich sektorach, dysponowalibyśmy całkiem sporą siłą wspierającą prawdziwe okręty liniowe…

— Myśli pani o kontrataku — powiedział cicho Bukato.

— Myślę — przyznała, po raz pierwszy mówiąc to głośno komukolwiek, i dodała, widząc błysk w jego oczach: — Na razie nie powiem, gdzie mam zamiar zrobić Sojuszowi niespodziankę, ale mam taki zamiar. Jednym z zadań, jakie wyznaczył mi towarzysz przewodniczący, była poprawa morale Ludowej Marynarki. Cóż, gdyby udało nam się spuścić lanie Royal Manticoran Navy, nawet jeślibyśmy musieli się potem wycofać bez walki ze zdobytych obszarów, wykonalibyśmy to zadanie przynajmniej w połowie. Morale ludności także by na tym nie ucierpiało, za to morale przeciwnika doznałoby poważnego uszczerbku… podobnie jak jego plany na przyszłość. Że o konieczności zmian w dyslokacji sił nie wspomnę.

— Zgadzam się z panią w zupełności, towarzyszko sekretarz. Napływ nowych rozwiązań technicznych Ligi pomógł co prawda części naszych ludzi wyzbyć się przekonania, że są gorsi i stoją na przegranej pozycji, ale większość nadal nastawiona jest zbyt defensywnie jak na mój gust. Potrzebujemy więcej takich admirałów jak Tourville czy Theisman i musimy dać im odpowiednie środki i wsparcie. Oraz wolną rękę.

— Hmm… — mruknęła, nie kryjąc grymasu niezadowolenia, gdy padły te nazwiska.

Lester Tourville i Thomas Theisman, a raczej każda wzmianka o nich automatycznie przypominała jej o całej pożałowania godnej sprawie Honor Harrington. Zobaczyła reakcję rozmówcy i sklęła się w duchu — mógł odebrać ten grymas jako skierowany pod jego adresem, a to było ostatnią rzeczą, jakiej chciała.

Cała ta sprawa miała zresztą swoje plusy, jeśli oceniało się ją na zimno i z pewnej perspektywy czasowej. McQueen zdawała sobie sprawę, że Ransom miała zamiar zrobić przykład z Tourville’a i całego jego sztabu (o ile także nie z Theismana) i ukarać ich za próbę ochrony Harrington przed UB. Nie doszło do tego, bo dała się zabić, i to właśnie była jedyna zaleta całej tej sprawy. Poważna zaleta, jako że ta ogarnięta manią prześladowczą i cierpiąca na przerost ambicji suka nie była już w stanie zagrozić flocie. A przy okazji ułatwiało to życie samej McQueen nie muszącej użerać się z nią o najdrobniejszą nawet zmianę.

Z drugiej strony Urząd Bezpieczeństwa zachowywał się tak, jakby podejrzewał Tourville’a i jego sztab o zabicie mendy i zniszczenie jej okrętu. Count Tilly przybył z systemu Cerberus do Haven prawie cztery miesiące temu i cała jego załoga nadal trzymana była w odosobnieniu i przesłuchiwana przez prowadzących „śledztwo” przygłupów Saint-Justa.

— Zdaję sobie sprawę, że towarzysz admirał Theisman jest nieco… staroświecki — odezwał się Bukato — ale ma nadzwyczajne osiągnięcia na swym koncie, podobnie jak admirał Tourville. Mam nadzieję, że nie pozwoli pani, by jakieś plotki czy…

— Spokojnie, admirale Bukato — przerwała mu, rozumiejąc nagle, do czego zmierza. — Mnie akurat nie musi pan reklamować żadnego z nich. To doskonali oficerowie i wyśmienici dowódcy i nie mam najmniejszego zamiaru obwiniać ich o to, co się przytrafiło towarzyszce Ransom. Niezależnie od tego, co myślą inni, wiem i dopilnowałam, by dowiedzieli się o tym także towarzysz przewodniczący i towarzysz sekretarz Saint-Just, że to, co się wydarzyło, nie było w najmniejszym stopniu ich winą.

Wolała nie dodawać, że mogła mieć jedynie nadzieję, że jej argumentacja dotarła, do kogo trzeba. Saint-Just twierdził co prawda, że trzyma Tourville’a tylko dlatego, że nie chce, by rozniosła się wieść o śmierci Ransom, nim ogłoszą to oficjalnie, ale to wcale nie oznaczało, że mówił prawdę…

Przez chwilę przyglądała się uważnie rozmówcy, a potem podjęła decyzję. Zrobiła co mogła dla Tourville’a i choć rozmowa o tym nie była najrozsądniejszą rzeczą, w zasadzie nadszedł czas, by przetestować admirała… skoro nadarzyła się taka okazja, mogła z niej skorzystać, zamiast stwarzać w najbliższym czasie nową.

— Żałuję jedynie, że nie udało mi się przekonać Komitetu do zablokowania planu towarzyszki Ransom odnośnie do Harrington — dodała. — Moglibyśmy uniknąć całego tego gównianego problemu, gdyby zostawiła ją w rękach floty, zamiast ciągnąć na egzekucję do Piekła!

Bukato zamarł z wytrzeszczonymi oczyma, słysząc zarówno słowa, jak i pełen gniewu i pogardy ton. Takie dopuszczanie podwładnego do informacji i przemyśleń, których nie musiał znać, było ryzykownym posunięciem, zwłaszcza jeśli te przemyślenia były krytyczne w stosunku do któregokolwiek z ważniejszych członków Komitetu Bezpieczeństwa Publicznego (nawet martwego i nie opłakiwanego). Oczywiście to także był test; problem polegał na tym, że nie wiedział, co jest przedmiotem tego testu. Jego lojalność wobec Komitetu czy też wobec floty i przełożonego (zakładając, że nie były to dwie odrębne sprawy). By dowieść pierwszej, powinien donieść na McQueen przy pierwszej okazji. By dowieść drugiej, powinien milczeć.

— Nie miałem wpływu na tę decyzję, towarzyszko sekretarz — powiedział powoli, starannie dobierając słowa. — Niemniej wydaje mi się ona… wątpliwa.

— Mnie się nie wydaje — warknęła i uśmiechnęła się, widząc jego zaniepokojenie. — Według mnie była to niewybaczalna głupota i nie omieszkałam powiedzieć o tym towarzyszowi przewodniczącemu i towarzyszowi sekretarzowi!

Bukato nie zdołał ukryć ani zaskoczenia, ani szacunku i McQueen z trudem zapanowała nad pełnym zadowolenia uśmiechem. Co prawda nie ujęła tego tak dosadnie, ale była blisko, a nikt, kto posłuchałby nagrań z tej rozmowy, nie mógłby mieć wątpliwości, że dokładnie to miała na myśli. Jeżeli naturalnie tamta rozmowa była nagrywana, a podejrzewała, że była — Saint-Just był wystarczającym paranoikiem na punkcie wymogów bezpieczeństwa, by nagrywać wszystko, co się dało, na wszelki wypadek. Sądząc zaś z miny Bukato, jej szczerość w tak poważnej kwestii właśnie zaowocowała znacznym przewartościowaniem jego opinii na temat jej skromnej osoby.

— Fakt, że to nie był ich pomysł — dodała na użytek podsłuchujących. — I nie sądzę, żeby się im podobał, ale Ransom była członkiem Komitetu i co gorsza puściła już w galaktykę oficjalne nagranie, w którym informowała, co zamierza, przedstawiając to jako decyzję całego Komitetu. Po niedawnym zamachu Lewelerów sytuacja była raczej niepewna i obaj zdecydowali, że lepiej będzie poprzeć jej stanowisko, niż ogłaszać wszystkim, że w najwyższych władzach istnieje zasadnicza różnica poglądów, bo mogło to sprowokować kolejną próbę przejęcia władzy przez wrogów wewnętrznych. No a konsekwencją tego było sfałszowanie egzekucji przez naszą propagandę.

— Muszę przyznać, że nie całkiem rozumiem, dlaczego to zrobiono. Wydaje mi się, że był to zbędny trud.

— Ładne określenie. Ten zbędny trud będzie nas drogo kosztował. Nie ma co się łudzić, RMN, a przede wszystkim Marynarka Graysona, zemszczą się na pewno. Natomiast decyzję o pokazaniu egzekucji podjęto w informacji publicznej i uważam, że tak powinno być: na pewno są lepiej zorientowani co do efektu, jaki to przyniesie w przypadku ludności cywilnej i państw neutralnych, niż my.

Wygłosiła tę tyradę z tak kwaśną miną, że Bukato omal się nie roześmiał. Ton McQueen był śmiertelnie poważny, natomiast mina jednoznacznie świadczyła, co naprawdę sądzi na ten temat. Najwidoczniej założyła, że gabinet jest raczej na podsłuchu niż na podglądzie, co było logiczne, a podsłuchujący usłyszał dokładnie to, co chciała. Natomiast rozmówca zrozumiał to, co zamierzała mu przekazać.

Pokiwał głową na znak, że rozumie, i przestał drążyć temat. W sumie w tym, że spreparowano nagranie, była swoista logika. W ten sposób nie musieli przyznawać, że mniej niż trzydziestu jeńców zdołało wyrwać się z zamknięcia i choć nie zdołali uciec, to zniszczyli krążownik liniowy. Wpływu takiej wiadomości na morale społeczeństwa nawet nie próbował sobie wyobrazić. Co prawda był to ubecki krążownik liniowy, ale zawsze. No i wizerunek niezwyciężonego, groźnego i wszechpotężnego Urzędu Bezpieczeństwa wziąłby w łeb. Mogłoby się to nawet skończyć tym, że kiedy przyjdą po jakiegoś biedaka, jego sąsiedzi ich spiorą i wywalą na ulicę… Byłaby to miła odmiana, ale nie do przyjęcia dla władz. A Harrington i tak nie żyła i nie mogli tego zmienić, obojętnie, jak bardzo by chcieli, więc to, że przy okazji wykorzystano to propagandowo, było rozsądnym posunięciem. Zakładając naturalnie, że w ogóle sensowne było takie właśnie propagandowe wykorzystanie jej osoby.

Otrząsnął się z tych rozmyślań i przyjrzał się z nowym zainteresowaniem swej przełożonej, próbując zorientować się, jaki też jest prawdziwy motyw jej działań. Znał oczywiście jej reputację — wszyscy oficerowie ją znali. Tylko że jak dotąd widział naprawdę niewiele dowodów jej słynnych ambicji. Za to w ciągu sześciu miesięcy zrobiła dla poprawy sytuacji Ludowej Marynarki więcej niż ta oferma Kline przez cztery lata. Bukato był zawodowym oficerem i nie mógł nie dostrzec czy nie docenić tych osiągnięć. Natomiast czuł, iż sam znalazł się na rozdrożu — ten przypływ szczerości nie był przypadkowy, McQueen sprawdzała, czy okaże lojalność wobec niej osobiście… Taka decyzja mogła mieć niefortunne, a nawet fatalne skutki. A mimo to…

— Rozumiem, ma’am — powiedział cicho.

Oczy McQueen rozbłysły. Pierwszy raz użył tradycyjnego zwrotu przysługującego w każdej flocie starszemu rangą oficerowi. Został on zakazany, gdy opętani rewolucyjnym szałem durnie dorwali się do władzy. A raczej nie tyle zakazany, ile zawarowany wyłącznie dla komisarzy ludowych. I dlatego żaden rasowy oficer, podoficer czy członek załogi Ludowej Marynarki go nie używał. Jako cywilny zwierzchnik sił zbrojnych miała do niego prawo, natomiast Bukato użył go nie w stosunku do sekretarz wojny, lecz w stosunku do admirał McQueen, i oboje wiedzieli dlaczego.

— Cieszę się, Iwan — odparła po chwili milczenia.

I z satysfakcją zauważyła w jego oczach błysk zrozumienia.

Nigdy wcześniej nie zwróciła się doń po imieniu. Był to zaledwie pierwszy krok w skomplikowanym tańcu, ale wiadomo, że początki zawsze są najtrudniejsze. Żadne z nich nie miało pewności, jaki będzie finał, ale najważniejsze mieli już za sobą. Nadszedł czas na lekki dupochron, toteż McQueen uśmiechnęła się porozumiewawczo i oznajmiła ze śmiertelną powagą:

— Mamy przed sobą trudne decyzje, nim zarekomendujemy konkretne działania. Zdaję sobie sprawę, że polityczne i dyplomatyczne względy będą miały istotny wpływ na ostateczne decyzje, mimo że chodzi o operację czysto wojskową, ale prawdę mówiąc, jak długo nie uporządkujemy własnego podwórka, cieszę się, że kto inny będzie się martwił o nie militarne problemy. Mamy dość własnych, i to jeszcze na długo, a już samo zgranie czasowe będzie upiorną kwestią. Jeżeli uda nam się powstrzymać przeciwnika i ustabilizować linię frontu na dłużej, wtedy przyjdzie czas na uzgadnianie szczegółów z dyplomatami.

— Naturalnie, ma’am — zgodził się Bukato.

I oboje wymienili porozumiewawcze uśmiechy.



Rozdział III

Mat Scott Smith dawno temu nauczył się, że najważniejsze przy przeniesieniu jest pilnowanie własnej szafki. Dlatego też ledwie znalazł się na pokładzie Stacji Kosmicznej Jej Królewskiej Mości Weyland, wygrzebał ze stosu swoją poobijaną szafkę, włączył jej antygrawitator i odciągnął w bezpieczny kąt, nim odszukał tablicę informacyjną. Szafkę naturalnie ciągnął za sobą tak na wszelki wypadek. Przestudiował tablicę, odnalazł nazwę okrętu, na który dostał przeniesienie, i odruchowo się skrzywił. HMS Candice. Pojęcia nie miał, co to za jednostka, ale jej nazwa zdecydowanie mu się nie podobała — brzmiała cukierkowo, sugerując jakiś zapyziały krążownik liniowy albo inną niebojową jednostkę w stylu holownika. A jemu załatwienie przydziału na HMS Leutzen zajęło trzy lata! Nie mogli go zostawić w spokoju?!

Najwyraźniej nie mogli. Skrzywił się ponownie, sprawdził jeszcze raz, jakim kodem kolorowym oznaczona jest droga, i z ponurą miną ruszył skonfrontować swe podejrzenia z rzeczywistością.



* * *


Porucznik Michael Gearman uniósł prawą brew, obserwując wysokiego mata o blond włosach idącego kilka kroków przed nim i najwyraźniej kierującego się oznaczeniami o tym samym kodzie barwnym, których on sam szukał. Przybyli tym samym promem i wyglądało na to, że dostali przydziały na ten sam okręt… Ciekawe…

Mógł się naturalnie mylić — HMS Weyland nie była co prawda tak wielka jak Vulcan czy Hephaestus, ale i tak miała ponad trzydzieści kilometrów długości i cumowało doń wiele okrętów. Stacja krążyła po orbicie Gryphona, informacja ta wywołała współczujące reakcje współrekonwalescentów, gdy poinformował ich, dokąd ma się zgodnie z rozkazem udać. Gryphon był planetą skolonizowaną najpóźniej ze wszystkich nadających się do kolonizacji w podwójnym systemie Manticore, a odchylenie jego osi powodowało naprawdę niesympatyczną pogodę. Mówiąc krótko: nie dość że było to zadupie, to jeszcze zimne jak diabli. A co gorsza jego mieszkańcy traktowali mięczaków zamieszkujących pozostałe dwie planety systemu nawet nie tyle pogardliwie, ile nadopiekuńczo. Dotyczyło to też stosunku cywilów do wojskowych na przepustkach, a Gearman nie lubił, by traktowano go jak nieodpowiedzialnego gówniarza, i zdążył się już od tego odzwyczaić. Jeśli dodać do tego, że na planecie właściwie nie było miast w normalnym znaczeniu tego słowa, stawało się jasne, że repertuar rozrywek dostępnych dla normalnego człowieka na przepustce był zdecydowanie ograniczony.

Jemu akurat to nie przeszkadzało — po dziewiętnastu miesiącach terapii poregeneracyjnej miał dość wszelkich możliwych przepustek, urlopów i rozrywek. Chciał walczyć i dlatego przydział mu się podobał. Gryphon bowiem mógł być zadupiem, ale właśnie dlatego przez ostatnie dwadzieścia czy trzydzieści lat standardowych Królewska Marynarka wykorzystywała jego okolicę do testowania tajnych i nowych rozwiązań konstrukcyjnych. A to oznaczało, że przydział na okręt cumujący do stacji Weyland mógł być znacznie ciekawszy, niż z pozoru wyglądał. Przyczyna takiej polityki RMN była prosta — oddalenie planety powodowało, że ruch zagranicznych statków w jej okolicy był niewielki, a istnienie masywnych pierścieni asteroidów z dobrze rozwiniętym górnictwem i przemysłem ciężkim powodowało z kolei duży ruch własnych statków, co skutecznie utrudniało odczyty nawet dobrym sensorom. Na dodatek od chwili rozpoczęcia wojny, żeby już nie było żadnych nieporozumień, cała przestrzeń wokół Manticore B (a Gryphon oficjalnie był oznaczony jako Manticore B V) została ogłoszona przestrzenią zamkniętą dla wszystkich jednostek nie zarejestrowanych w systemie Manticore.

Dzięki temu właśnie Weyland był miejscem, w którym budowano i testowano nowe rodzaje okrętów lub rozwiązania techniczne w gruntownie zmodernizowanych jednostkach. Co prawda kontrwywiad nadal nie gwarantował zachowania absolutnej tajemnicy, ale była to okolica, w której stan bezpieczeństwa był najbardziej zbliżony do ideału. No i nikt nie musiał się martwić, co zrobić z jakimś teoretycznie neutralnym frachtowcem, którego załoga w rzeczywistości szpiegowała na rzecz Ludowej Republiki.

Naturalnie nie miał żadnych dowodów na to, że otrzymał przydział właśnie na taką nową i ściśle tajną jednostkę, ale po otrzymaniu rozkazów sprawdził obecny stan Royal Manticoran Navy i nie znalazł wśród okrętów bojowych HMS Candice. Wiedział oczywiście, że nazwy nowych eksperymentalnych okrętów są utajnione, a ktoś z jego stopniem nie miał wglądu w materiały objęte choćby najniższym stopniem utajnienia, ale fakt, że na żadnym przedwojennym spisie RMN nie figurował okręt o tej nazwie, mówił sam za siebie. Jedno z dwojga: albo była to jednostka mająca mniej niż osiem lat standardowych, albo był to zmodyfikowany statek handlowy czy pasażerski kupiony przez RMN już po wybuchu walk. Jeżeli dodać do tego, że w rozkazach nie znalazł najmniejszej wzmianki na temat szczegółowego przydziału pokładowego (co już samo w sobie było niezwykłe), otwierało to naprawdę szerokie pole do interesujących dywagacji.

Ponieważ zaś miał bujną wyobraźnię, podróż mu się wcale nie dłużyła.



* * *


— Scooter!

Mat Smith zatrzymał się zaskoczony i rozejrzał, słysząc swoje przezwisko wykrzyknięte tak donośnie. Zaraz potem uśmiechnął się szeroko, gdy z tłumu obcych wyłoniła się znajoma, i to od dawna, twarz. A raczej gęba, jako że oblicze należało do niskiego, owłosionego i nader brzydkiego osobnika, który z wyglądu przypominał małpę tak dalece, że dziwiło, iż porusza się on w pozycji wyprostowanej i tylko za pomocą nóg. Indywiduum także miało stopień mata, a na piersi kombinezonu naszywkę z napisem „Maxwell Richard”.

— Proszę, proszę! — powitał go Smith, wyciągając rękę. — Facet, Który Upuścił Klucz we własnej osobie!

Maxwell skrzywił się, słysząc swoje pełne przezwisko.

— Daj mi spokój, Scooter. To było ze sześć cholernych lat temu, i to standardowych.

— Serio? — zdziwił się niewinnie Scooter. — Jak ten czas leci. Patrz, a pamiętam to, jakby było wczoraj… pewnie dlatego, że efekt był taki widowiskowy… i kosztowny. Wiesz, nieczęsto widuje się, jak wywala główny przekaźnik maszynowni.

— Tak? Poczekaj, ja też będę świadkiem, jak ty coś porządnie spieprzysz. I też będę ci to wypominał.

— Twoje niedoczekanie, Srebrny Klucz. A poza tym dzięki temu stałeś się sławny.

— Fakt — przyznał Maxwell i rozchmurzył się nieco, dzięki czemu przestał wyglądać, jakby chciał komuś przylać.

Smith wyłączył antygrawitator swojej szafki, poczekał, aż stanie ona pewnie na pokładzie, i rozejrzał się zaciekawiony. Spodziewał się, że drogowskazy doprowadzą go prosto na pokład, a znalazł się na galerii obszernego pokładu hangarowego, co oznaczało, że Candice obecnie nie cumuje, lecz znajduje się w pewnej odległości od stacji. Było to dziwne, biorąc pod uwagę liczbę personelu zgromadzonego tu z szafkami, a więc mającego zameldować się na tym właśnie okręcie.

Spojrzał na Maxwella i spytał poważnie:

— Wiesz coś o tym, gdzie trafimy, Maxie? Pytałem tu i ówdzie, ale nikt nic nie wiedział.

— Nie wiem — przyznał zapytany, zdejmując beret i drapiąc się po głowie. — Kumpel w administracji mówił tylko, że Candice to nowa jednostka remontowa. Szybka i o dużym zasięgu. Pewnie przeznaczona do szybkich napraw krążowników przy większych rajdach. I to wszystko. Nawet nie wiem, co mam na nim robić!

— Ty też? — zdziwił się Smith.

Rozkazy przeniesienia zwykle zawierały zwięzłą informację, do jakiego działu czy nawet na jakie stanowisko trafi ten, który je otrzymał. Tym razem podano jedynie nazwę okrętu. W pojedynczym przypadku mogło to być zwykłe przeoczenie. Natomiast jeśli obaj dostali tylko taką informację, zaczynało to wyglądać na środek bezpieczeństwa. Skoro Candice miał być tylko okrętem warsztatowym, nawet najnowszym, to po co taka tajemnica? Chyba że…

— Uwaga na pokładzie hangarowym 7-7-6-2! — rozległ się nagle głos w głośnikach. — Wszyscy mający przydział na HMS Candice: pierwszy prom startuje za piętnaście minut ze stanowiska numer cztery! Powtarzam: pierwszy transport personelu na HMS Candice startuje za kwadrans ze stanowiska numer cztery!

— Trzeba się zbierać — zdecydował Maxwell i obaj uruchomili antygrawitatory szafek.

A potem ruszyli ku korytarzowi prowadzącemu do czwartego stanowiska. Idący przodem Smith jęknął, gdy zobaczył, co cumuje na końcu korytarza.

— Czego? — spytał uprzejmie Maxwell, który jako niższy widział tylko jego plecy.

— To prom transportowy! Przysłali po nas śmieciarkę bez okien!

— Prom to prom. — Maxwell wzruszył ramionami. — Fotele ma takie same, a na cholerę mi okna? Co to, stacji nie widziałem? Okręt warsztatowy też widziałem. Mam nadzieję, że sobie długo polecimy, to się choć zdrzemnę.

— Maxie, jesteś imbecylem! — oznajmił gorzko Smith.

— Jasne, że jestem! — zgodził się radośnie Maxwell, po czym spytał z nagłą podejrzliwością: — Kto to jest imbecyl?



* * *


— Baaaczność!

Kapitan Alice Truman obserwowała na ekranie monitora znajdującego się w sali odpraw, jak tłum wypełniający galerię pokładu hangarowego numer trzy HMS Minotaur zamiera w pozycji zasadniczej, przerywając rozmowy i inne zajęcia. Była to reakcja czysto odruchowa, wbita w podświadomość przez lata służby, choć bowiem ludzie ci dopiero przybyli na okręt, nie było wśród nich nowicjuszy. Kobieta, która wydała ten rozkaz, nosiła na rękawie dystynkcje najwyższego stopnia podoficerskiego w Royal Manticoran Navy — wyhaftowaną między szewronami koronę.

Teraz przyjrzała się wyprężonemu czworobokowi, po czym splotła dłonie za plecami i z twarzą całkowicie pozbawioną wyrazu przespacerowała się powoli wzdłuż pierwszego szeregu. Doszła do jego końca, zakołysała się na piętach i takim samym miarowym krokiem wróciła tam, skąd zaczęła wędrówkę, czyli przed środek formacji. Stanęła, odwróciła się ku milczącym szeregom i uśmiechnęła lekko bez śladu wesołości.

— Witam na pokładzie waszego nowego okrętu. — Gdy się odezwała, oczywiste stało się, że pochodzi z Gryphona. — Nazywam się McBride. Bosman McBride.

I umilkła, dając słuchaczom czas na uświadomienie sobie, że mają właśnie do czynienia z bezpośrednim przedstawicielem Pana Boga na pokładzie. Nie licząc naturalnie kapitana, ale kontaktu z nim nie pragnął nikt z załogi, gdyż najczęściej oznaczał on poważne kłopoty.

— Do wiadomości tych, do których to jeszcze nie dotarło: nie jesteście na pokładzie okrętu warsztatowego i nie znajdziecie się na pokładzie okrętu warsztatowego — podjęła, gdy uznała, że przyswoili sobie pierwszą wiadomość. — Nie wątpię, że zmartwiło to wszystkich dekowników liczących na spokojną służbę. I nie wątpię także, że wszyscy czujecie się zagubieni jak pijane dzieci we mgle i zastanawiacie się, gdzieście trafili. I pewnie spodziewacie się, że skipper jak zwykle wszystko wam zaraz wyjaśni. Niestety, chwilowo jest trochę zajęta, więc ja wam będę musiała wystarczyć. Czy ktoś czuje się z tego powodu nieusatysfakcjonowany?

Cisza, jaka jej odpowiedziała, należała do tych, w których spadająca na pokład szpilka wywołałaby echo. McBride uśmiechnęła się z satysfakcją.

— Tak też sobie myślałam — stwierdziła. I pstryknęła palcami prawej dłoni.

Na ten znak z czekającego za jej plecami szeregu podoficerów wystąpiło sześciu z elektrokartami pod pachami.

— Kiedy usłyszycie swoje nazwisko, macie się odezwać i stanąć za wyczytującym — oznajmiła rzeczowo. — Oni zaprowadzą was na kwatery, przydzielą miejsca i stanowiska oraz wyznaczą okresy służby. I bądźcie łaskawi nie marudzić, punktualnie o 21.00 odbędzie się odprawa wstępna dla całego nowego personelu. Osobiście sprawdzę obecność.

Przyglądała się słuchaczom przez kolejne dziesięć sekund, nim kiwnęła głową, oddając głos barczystemu bosmanmatowi.

Ten włączył elektrokartę i odczytał pierwsze nazwisko:

— Abramowicz Carla!

— Jestem! — zameldowała kobieta stojąca w przedostatnim szeregu, unosząc dłoń.

I natychmiast ruszyła ku niemu, ciągnąc za sobą szafkę. Stojący przed nią rozstąpili się, robiąc jej przejście, a bosmanmat wyczytał następne nazwisko z listy.

— Carter Jonathan!

Truman wyłączyła monitor i przeniosła wzrok na drzwi. Parę sekund później jej zastępca wprowadził trójkę nowo przybyłych oficerów: podporucznika, porucznika i komandor porucznik.

— Nasze nowe nabytki, ma’am — oznajmił komandor Haughton.

Podobnie jak McBride pochodził z Gryphona, ale nie było to aż tak wyraźnie słyszalne w jego wymowie.

Truman przekrzywiła głowę i poczekała, aż nowo przybyli ustawią się przed pustym chwilowo stołem konferencyjnym i staną na baczność. W oczach całej trójki widać było czystą, żywą ciekawość. Starannie ukryła rozbawienie. Czułaby to samo na ich miejscu.

— Komandor porucznik Barbara Stackowitz melduje się gotowa do służby, ma’am! — wyrecytowała szatynka o szarych oczach.

Truman skinęła jej głową i przeniosła wzrok na jej sąsiada.

— Porucznik Michael Gearman melduje się gotów do służby, ma’am — wyrecytował czarnowłosy i czarnooki młodzian, bardziej chudy niż szczupły.

Truman skinęła mu głową i spojrzała na ostatniego z wyprężonych oficerów, tym razem lekko unosząc brew.

— Porucznik Ernest Takahashi melduje się gotów do służby, ma’am! — szczeknął prawie niewysoki i drobny młodzieniec o włosach i oczach jeszcze czarniejszych niż u Gearmana.

Był żylasty i najmłodszy z całej trójki nie tylko stopniem, ale i wiekiem. I równie zaciekawiony jak pozostali, ale w jego zachowaniu widać było znacznie więcej pewności siebie i swobody. Nie czuł się nadmiernie swobodnie, ale zachowywał jak ktoś, kto przyzwyczaił się, że udaje mu się zrobić, co do niego należy, za pierwszym razem i bez poprawek.

— Spocznij — poleciła Truman.

Wykonali rozkaz, a ona uśmiechnęła się do Haughtona i spytała:

— Dokumenty w porządku, John?

— W porządku, ma’am. Ma je pani pisarz.

— To dobrze. Jestem pewna, że bosmanmat Mantooth zajmie się nimi z typową dla niej starannością.

Truman spojrzała na nowo przybyłych i wskazała im fotele stojące przy przeciwległym końcu stołu.

— Siadajcie — poleciła im, żeby nie było nieporozumień. Wykonali polecenie.

Odchyliła fotel i przypomniała sobie, co wie o każdym z nich z teczek personalnych, które zdążyła przestudiować, nim zjawili się na pokładzie.

Stackowitz była oficerem taktycznym uznawanym za geniusza od rakiet. Dodatkową zaletą było to, iż miała za sobą dowodzenie kutrem rakietowym. W niedługim czasie miała też awansować na kapitana i trafić do sztabu Jacquelyn Harmon, ale Truman postanowiła „wypożyczać” ją w razie potrzeby. Stackowitz miała owalną twarz o wydatnych kościach policzkowych, zdecydowanych ustach i wyrazistych oczach. W tej chwili była spięta, co było zupełnie zrozumiałe — podobnie jak pozostali nie miała pojęcia, na czym będą polegać jej obowiązki ani gdzie właściwie trafiła. Brak okien w promie, który przywiózł ich na okręt, uniemożliwił im obejrzenie go, toteż jedyne, co mogli stwierdzić na podstawie obserwacji już na pokładzie, to że są na naprawdę dziwnej jednostce.

Gearman wyglądał na znacznie spokojniejszego i skupionego, choć naturalnie także bardzo zaciekawionego. Był mocno opalony dzięki pobytowi w obozie rehabilitacyjnym, do którego skierowano go z Bassingford. Truman przyglądała mu się uważnie, gdy wszedł. Poruszał się zupełnie naturalnie i nikt, kto o tym nie wiedział, nie mógł się domyślić po jego ruchach czy zachowaniu, że stracił lewą nogę, gdy jego okręt został zniszczony w czasie Pierwszej Bitwy o Nightingale. Gearman był wtedy trzecim mechanikiem na superdreadnoughcie Rauensport. Ale wcześniej, jeszcze jako podporucznik, przez prawie rok pełnił funkcję mechanika pokładowego na kutrze rakietowym.

Podporucznik Takahashi znalazł się tu, gdyż ukończył z pierwszą lokatą na swym roku szkołę pilotażu w bazie Kreskin Field. I to pomimo imponującej listy kar i nagan związanych z pewnym incydentem dotyczącym symulatorów lotu w tejże bazie. Wykazał podczas szkolenia wrodzony talent do pilotowania dosłownie wszystkiego, co mogło latać i za sterami czego usiadł. Zdolności te potwierdziły się po ukończeniu akademii, a zwłaszcza w czasie ostatniego przydziału bojowego, kiedy to był dowódcą sekcji promów szturmowych na HMS Leutzen, okręcie desantowym Royal Manticoran Marine Corps. Bez wątpienia był tam wysoko cenionym pilotem i zostałby na okręcie jeszcze przynajmniej rok, gdyby nie to, że projekt „Anzio”, którego częścią praktyczną dowodziła Alice Truman, miał bezwzględne pierwszeństwo w doborze personelu.

— W porządku — odezwała się, przerywając ciszę, nim stała się ona męcząca. — Zacznijmy od części oficjalnej, witam was na HMS Minotaur.

Stackowitz wytrzeszczyła oczy, a Gearman zamrugał gwałtownie powiekami. Truman uśmiechnęła się krzywo i wyjaśniła:

— HMS Candice istnieje i nawet znajduje się gdzieś w tym rejonie, ale bardzo wątpię, czy któreś z was będzie miało okazję znaleźć się na jego pokładzie. To prototypowy okręt warsztatowy przydzielony obecnie do stacji Weyland w celu przeprowadzenia prób i oceny. Służy przy okazji do szkolenia załóg następnych jednostek tej klasy, toteż najczęściej krąży gdzieś w przestrzeni wewnątrzsystemowej, by kursanci mieli okazję nabyć jak najwięcej doświadczenia. Na dodatek jego pełna załoga to prawie sześć tysięcy ludzi, co wraz z nieregularnym rozkładem lotów i wymieniającymi się turami odbywających szkolenie stanowi idealną wręcz przykrywkę dla nas. Nikt nie zauważy, że nie wszystkie promy wożą ludzi na Candice, a na stacji co chwilę zjawia się jakaś grupa mająca autentyczne przydziały na tę jednostkę.

Umilkła, dając im czas na przyswojenie tych informacji, i obserwowała, jak rośnie ich ciekawość. Porównywała przy okazji ich reakcję z zachowaniem poprzedników, gdyż podobne rozmowy odbywała ze wszystkimi zjawiającymi się na pokładzie oficerami. Jak dotąd ta trójka mieściła się w granicach normy.

— Powód zachowania takich środków ostrożności istnieje i jest jak najbardziej sensowny — podjęła po chwili. — Za parę minut komandor Haughton zaprowadzi każdego z was do bezpośredniego przełożonego, a ci szczegółowo już wprowadzą was w obowiązki i poinformują, czym będziemy się zajmować w najbliższym czasie. Jednakże biorąc pod uwagę, że robimy coś zupełnie nowatorskiego, wolę spotkać się z każdym z nowo przybyłych oficerów i jako pierwsza wyjaśnić, o co chodzi. Proponuję więc, żebyście sobie wygodniej usiedli, bo to trochę potrwa.

Uśmiechnęła się, widząc, że posłuchali jej rady. Co prawda jedynie Takahashi wyglądał na odprężonego, pozostali jedynie nie najgorzej udawali. Wyprostowała fotel i położyła ręce na stole.

— Minotaur jest pierwszą jednostką nowej eksperymentalnej klasy. Wiem, że nie mieliście okazji przyjrzeć się mu, lecąc tutaj, więc teraz możecie to nadrobić. — Nacisnęła klawisz i nad stołem pojawił się hologram okrętu.

Stackowitz na ten widok wytrzeszczyła oczy i z trudem opanowała odruch otwarcia ust. Truman mogła tę reakcję zrozumieć, jako że nikt niepowołany nie widział wcześniej okrętu podobnego do Minotaura. Z daleka nic nie wzbudzało podejrzeń, okręt miał typowy kształt wrzeciona z młotkopodobnymi rozszerzeniami na dziobie i rufie i masę wynoszącą prawie sześć milionów ton, czyli dokładnie tyle co największe dreadnoughty. Natomiast wystarczyło jedno spojrzenie z bliska, by stwierdzić, że czymkolwiek Minotaur jest, z pewnością nie jest dreadnoughtem. Świadczyły o tym jednoznacznie dwa rzędy prawie stykających się ze sobą klap zbyt dużych, by mogły być ambrazurami strzeleckimi, oraz całkowity brak normalnych otworów strzelniczych w burtach.

— Należycie do załogi pierwszego lotniskowca w dziejach Royal Manticoran Navy — poinformowała ich Alice Truman. — Co prawda ta klasa powinna nazywać się „nosiciele kutrów rakietowych”, ale od niej aż zęby bolą i język się plącze, więc zdecydowano się użyć nazwy klasy okrętów nie istniejących od czasu ziemskich flot morskich. Tamte co prawda miały nieco inną konstrukcję i bazowały na nich myśliwce i bombowce, ale przeznaczenie i strategia użycia pozostały takie same: dostarczyć na pole walki małe jednostki przeznaczone do niespodziewanego ataku na siły wroga. Co się tyczy kutrów, to podejrzewam, że wszyscy słyszeliście plotki o ich wykorzystaniu przez nasze krążowniki pomocnicze na obszarze Konfederacji. Prawda, panie Gearman?

— Bo… zgadza się, ma’am — potwierdził zapytany po wymianie spojrzeń z pozostałymi. — Plotki to właściwe określenie i nikt nigdy nie wspomniał o czymś takim…

Wskazał na hologram i Truman roześmiała się, widząc jego minę.

Natychmiast jednak spoważniała i dodała:

— Gdyby ktokolwiek wspomniał panu o tym, w tej chwili zażądałabym, by podał mi pan jego nazwisko, gdyż osoba ta złamałaby przepisy o zachowaniu tajemnicy służbowej, które, tak na marginesie, od tej chwili odnoszą się także do was. Oficjalnie zostaliście przydzieleni do projektu „Anzio”, a naszym zadaniem jest doprowadzić okręt i bazujące na nim skrzydło kutrów do stanu pełnej sprawności oraz udowodnić w praktyce słuszność całego pomysłu. W celu zachowania tajemnicy odlecimy do systemu Hancock, gdy tylko pierwsze dwa dywizjony kutrów znajdą się na pokładzie. Baza floty w tym systemie będzie służyła nam pomocą, a ponieważ obecnie układ ten nikogo nie interesuje, nie będziemy narażeni na natknięcie się na jakichkolwiek „neutralnych”, a naprawdę regularnie opłacanych przez Ludową Republikę ciekawskich. Czy jak dotąd wszystko jest jasne?

Odpowiedziały jej trzy potaknięcia.

— To dobrze — podjęła. — Jak widzicie, Minotaur ma raczej nietypową budowę. Tak na marginesie lepiej dla was byłoby, żebym nigdy nie usłyszała, jak mówicie o okręcie per Minnie. Pierwotnie chciano zbudować znacznie mniejszą jednostkę eksperymentalną, choć projekt od początku zakładał okręt o rozmiarach dużego dreadnoughta. Na szczęście wiceadmirał Adcock przekonał admirała Danversa do rezygnacji z tego pomysłu. Jeżeli dobrze słyszałam, to koronnym argumentem było stwierdzenie, że najlepszą skalą prób jest ta, w której dziesięć milimetrów odpowiada jednemu centymetrowi. Dzięki temu mamy okręt, na pokładzie którego jesteśmy.

Wstała, wzięła ze stołu wskaźnik laserowy i mówiła dalej tonem wykładowcy akademii, wskazując równocześnie istotne elementy na holoplanie.

— Jak zapewne zauważyliście, okręt nie ma uzbrojenia burtowego. Te klapy zasłaniają stanowiska parkingowe kutrów na dwóch pokładach hangarowych ciągnących się przez całą długość burt. Okręt ma prawie sześć milionów ton, długość dwa koma dwa kilometra i szerokość w najgrubszej części trzysta sześćdziesiąt siedem metrów. Uzbrojenie pokładowe zostało skoncentrowane na dziobie i rufie i jak na pościgowe jest dość silne: po cztery grasery i dziewięć wyrzutni rakiet. Na burtach znajdują się jedynie stanowiska obrony przeciwrakietowej. Aha, chwilowo nie mamy na pokładzie żadnego kutra.

Komandor porucznik zmarszczyła brwi, Truman, widząc to, zachichotała, a spostrzegłszy zdziwione spojrzenie podkomendnej, wyjaśniła:

— Nie ma powodów do obaw. Jak już powiedziałam, dwa dywizjony znajdą się wkrótce na pokładzie, a powód, że ich tu dotąd nie ma, jest następujący: dowództwo uznało, że Minotaur potrzebuje okresu próbnego bez kutrów, i zgadzam się z tą opinią. Dlatego okręt został zbudowany wcześniej i przez ostatnie dwa miesiące wykonywał loty próbne i odbiorcze związane z usuwaniem rozmaitych usterek i wprowadzaniem drobnych modyfikacji. A w tym czasie kartele Hauptman i Jankowski kończyły budowę naszych kutrów w Stoczni Unicom należącej do Hauptman Cartel.

W oczach słuchaczy widać było pełne zrozumienie — pas asteroidów Unicom był wewnętrznym i najbogatszym z trzech otaczających Manticore B. Około trzydziestu jego procent stanowiło własność Hauptman Cartel’s Gryphon Minerals Ltd., które dzierżawiło także następne trzydzieści procent. Kartel wybudował tam olbrzymie kompleksy górniczo-hutnicze oraz stocznię nazwaną od nazwy pasa. Już przed wojną krążyły plotki, że tam właśnie powstają eksperymentalne jednostki Królewskiej Marynarki, jako że była to najbezpieczniej usytuowana stocznia w całym podwójnym systemie Manticore. Jankowski Cartel z kolei, choć mniejszy, specjalizował się w nowinkach technicznych i ściśle współpracował z działem badawczym floty. Z tego, co nieoficjalnie wiedział Gearman, to właśnie Jankowski Cartel w znacznej mierze przyczynił się do zaadaptowania graysońskiego projektu kompensatora bezwładnościowego do potrzeb Royal Manticoran Navy.

— Załoga Minotaura liczy sześćset pięćdziesiąt osób — dodała niespodziewanie Truman, kolejny raz wprawiając całą trójkę słuchaczy w zdumienie.

Ich reakcja była naturalna, gdyż sześćset pięćdziesiąt osób stanowiło około siedemdziesięciu procent załogi ciężkiego krążownika. A rozmiary ciężkiego krążownika to mniej więcej pięć procent wielkości Minotaura.

— Zdołaliśmy to osiągnąć, stosując znacznie większy stopień automatyzacji, niż było to możliwe do przewalczenia z Admiralicją przed wybuchem wojny — dodała Truman. — No i naturalnie dzięki rezygnacji z uzbrojenia burtowego. Poza tym na pokładzie znajduje się tylko kompania Marines, a nie batalion zwykle stacjonujący na dreadnoughtach czy superdreadnoughtach. Dodać do tej liczby należy jednak około trzysta osób personelu związanego z obsługą i wsparciem taktycznym kutrów. Ludzie ci dopiero przybywają na pokład, tak jak na przykład obecna tu komandor Stackowitz.

Wymieniona spojrzała pytająco i Truman uśmiechnęła się, nim udzieliła wyjaśnień.

— Ma pani opinię doskonałego taktyka rakietowego i, jak rozumiem, ostatnie sześć miesięcy spędziła pani, pracując przy projekcie Ghost Rider, zgadza się? — spytała Truman.

Stackowitz zawahała się przez moment, nim potwierdziła:

— Zgadza się, ma’am. Tyle tylko, że cały projekt objęty jest ścisłą tajemnicą, i nie wiem, czy mogę… — Wzruszyła bezradnie ramionami i wskazała przepraszająco na obu poruczników.

Truman pokiwała z uznaniem głową.

— Godna podziwu ostrożność, ale obecni tu panowie w ciągu najbliższych kilku tygodni poznają całą sprawę dość dokładnie, bo mamy testować także pierwsze rezultaty tego programu. To jednak może poczekać, ważne jest, że przyda się pani sekcji technicznej z uwagi na specjalistyczną wiedzę. Natomiast pani podstawowy przydział to funkcja oficera taktycznego skrzydła kutrów rakietowych.

— Rozumiem, ma’am.

— Jeśli chodzi o pana, poruczniku Gearman, to został pan wyznaczony na inżyniera dywizjonu Gold, czyli dywizjonu dowódcy całego skrzydła. Jak sądzę, niejako przy okazji będzie pan mechanikiem pokładowym Gold 1, czyli maszyny kapitan Harmon. Tak to przynajmniej wygląda w tej chwili.

— Jasne, ma’am — potwierdził Gearman z wyrazem oczu wskazującym, że już zaczął intensywnie zastanawiać się nad nowym (i niespodziewanym) zakresem obowiązków.

— Pan porucznik Takahashi będzie pilotem Gold 1 — dodała Truman, przyglądając się młodzieńcowi surowo. — Z tego, co widziałam w pańskich aktach, wnoszę, że odegra pan sporą rolę w programowaniu symulatorów treningowych, toteż zdecydowanie odradzam próby włączenia do programów jakichkolwiek elementów „niespodzianki”, jaką zmajstrował pan dla bazy Kreskin Field.

— Tak jest, ma’am. To jest nie, ma’am, oczywiście że nie! — zgodził się pospiesznie ostrzeżony, uśmiechając się równocześnie szeroko na myśl o nowych zabawkach, do których będzie miał dostęp dzięki uprzejmości RMN.

Truman spojrzała wymownie na Haughtona. Ten potrząsnął jedynie z rezygnacją głową, przyglądając się z miną skazańca anielsko uśmiechniętej gębie podporucznika.

— Dobrze — stwierdziła, przyciągając ponownie uwagę całej trójki — a tak wygląda nasz nowy pokładowy kuter rakietowy!

Nacisnęła kolejny guzik i hologram Minotaura został zastąpiony przez hologram czegoś, co wyglądało, jakby pochodziło z głębin oceanu, i przywodziło na myśl szybkość i zagrożenie. Widzący go po raz pierwszy wyprostowali się odruchowo, mając przed oczami całkiem niekonwencjonalną jednostkę, która miała być kutrem rakietowym.

Najbardziej przypominał on przerośniętą pinasę, gdyż nie miał charakterystycznych dla typowych okrętów wojennych rozszerzeń kadłuba na dziobie i rufie. Następne, co rzucało się w oczy, to całkowity brak uzbrojenia burtowego — nie było tam nawet działek laserowych obrony antyrakietowej. Na końcu zaś zauważało się, że jednostka posiada tylko połowę normalnej liczby węzłów napędu. Żaden kuter nie był w stanie wejść w nadprzestrzeń i to się raczej nie zmieniło, ale od sześciuset lat pierścień napędu każdego szanującego się okrętu wojennego o napędzie typu impeller składał się z szesnastu węzłów. Wszyscy o tym wiedzieli.

A ten kuter miał ich osiem.

— Oto kuter rakietowy klasy Strike — oznajmiła Truman. — Ma dwadzieścia tysięcy ton i, jak zapewne zauważyliście, raczej odmienną konstrukcję od dotychczasowych kutrów. Dzieje się tak dlatego, że główne uzbrojenie zostało tak rozmieszczone, by strzelało przed dziób, a nie jak dotąd na boki. Podstawowym uzbrojeniem pokładowym jest zamontowany w osi okrętu graser o mocy równej montowanym na krążownikach liniowych klasy Homer, choć o nieco zmodyfikowanej konstrukcji dzięki soczewkom grawitacyjnym najnowszej generacji. Dlatego też udało się zmniejszyć jego gabaryty.

Gearman wciągnął ze świstem powietrze, a Truman pokiwała ze zrozumieniem głową. Uzbrojenie pościgowe zawsze należało do najsilniejszych na pokładzie każdego okrętu, ale graser, o którym wspomniała, był o pięćdziesiąt sześć procent większy od montowanego na lekkich krążownikach. A lekki krążownik był sześć razy większy od Shrike’a pod każdym względem. Przyzwyczaiła się już do rozmaitych objawów zaskoczenia — w każdej grupie, z którą przeprowadzała podobną powitalną odprawę, występowała co najmniej jedna tego typu reakcja — toteż mówiła dalej tym samym wykładowym tonem:

— Jest to jedyne działo energetyczne na pokładzie. Inne zmiany obejmują: poważne zmniejszenie liczby wyrzutni rakiet, zmniejszenie o czterdzieści siedem procent masy węzłów napędowych i ograniczenie załogi do dziesięciu osób, co pozwoliło na znaczną redukcję systemów podtrzymywania życia. No i całkowicie zrezygnowano ze zbiorników paliwa.

Przerwała, wiedząc, że ta ostatnia wiadomość wywoła wstrząs. I nie pomyliła się. Minęło parę sekund, zanim Gearman jako pierwszy odzyskał głos:

— Przepraszam, ma’am. Czy pani powiedziała, że zrezygnowano ze zbiorników paliwa?

— Tak, nie licząc tych niezbędnych dla silników manewrowych.

— Ale… — Gearmanowi najwyraźniej zabrakło słów. — W takim razie czego używa się jako paliwa w tym cudzie techniki?

— Reaktora nuklearnego — odparła zwięźle Truman.

Tym razem słuchacze wykazali naprawdę duże opanowanie — żaden nawet nie jęknął. Być może dlatego, że wszystkim odebrało głos. Alice uśmiechnęła się bez śladu wesołości — sama w pierwszym momencie po usłyszeniu tej rewelacji zareagowała podobnie. Ludzkość zaprzestała używania reaktorów nuklearnych, gdy tylko opracowano pierwsze nadające się do użytku reaktory fuzyjne. Nie tylko dlatego, że stanowiący do nich paliwo wodór był łatwiejszy w użyciu i nieporównanie tańszy do uzyskania od materiałów radioaktywnych. Zbiegło się to z popularnością na Ziemi ruchu neoludystów, którzy dążyli do zniszczenia wszelkich przejawów techniki jako ucieleśnienia zła. To im się nie powiodło, ale zdołali wpoić ludziom przeświadczenie, że najgorszym złem technicznym jest reaktor nuklearny, i tak zostało na wieki. W znacznej mierze dlatego właśnie przejście na reaktory fuzyjne było tak szybkie i powszechne. O reszcie głoszonych przez nich bzdur szybko zapomniano, natomiast upiór atomowy straszył długo. Rozmaici niedouczeni pismacy rozpisywali się namiętnie na temat różnorakich wad reaktorów nuklearnych, nie tracąc czasu na sprawdzanie, czy są prawdziwe, bo przecież wszyscy wiedzieli, że tak jest. Żaden zaś historyk z prawdziwego zdarzenia nie był zainteresowany obiektywną analizą problemu, jako że to źródło energii stało się przestarzałe. I dlatego dla przytłaczającej większości ludzi reaktor atomowy był czymś prymitywnym i niebezpiecznym rodem ze średniowiecza. I czymś, o czym miano blade pojęcie.

— Słuch was nie myli — odezwała się Truman po dobrej minucie. — Reaktor atomowy to także coś, co zaadaptowaliśmy z techniki graysońskiej. W przeciwieństwie bowiem do reszty galaktyki na Graysonie reaktory tego typu stanowią nadal popularne źródło energii, choć od jakichś trzydziestu-czterdziestu lat są powoli wypierane przez fuzyjne. Głównie dlatego, że pasy asteroidów systemu Yeltsin nie są bogate w metale ciężkie i pierwiastki promieniotwórcze. Technologię umożliwiającą budowę reaktorów atomowych odtworzono na Graysonie tuż przed wybuchem wojny domowej, dlatego też nim planeta została ponownie odkryta, technika związana z energią atomową osiągnęła tam poziom, o jakim nikt nigdzie indziej nawet nie marzył. Kiedy dodano nowoczesne lekkie kompozyty antyradiacyjne i pola siłowe, okazało się, że można zbudować reaktor znacznie mniejszy, a zarazem silniejszy, niż sądzili sami naukowcy i inżynierowie graysońscy. Co prawda wątpię, by znalazły one zastosowanie na powierzchni jakiejkolwiek planety. Prawdę mówiąc, nie sądzę także, byśmy zobaczyli ich dużo na okrętach liniowych, ale dla potrzeb kutrów klasy Strike są wręcz idealne, jeden bowiem zapewnia energię potrzebną całej jednostce. A przy okazji okazało się, że połowa przesądów dotyczących reaktorów jest nieprawdziwa, a zużyte paliwo nie stanowi żadnego problemu. Proces przygotowania paliwa odbywa się w przestrzeni, więc nie grozi skażeniem środowiska, zużyte materiały radioaktywne zaś wystarczy wystrzelić w najbliższą gwiazdę i problem z głowy. No i w przeciwieństwie do reaktorów fuzyjnych reaktory atomowe czy też nuklearne, bo funkcjonują obie nazwy, nie potrzebują zapasu paliwa. Według naszych obliczeń rdzeń reaktora, w jaki wyposażony jest kuter klasy Strike, wystarczy na osiemnaście lat standardowych, co oznacza, że jedynym ograniczeniem dla jednostek tej klasy będzie wytrzymałość systemu podtrzymywania życia.

Słysząc to, Gearman gwizdnął bezgłośnie. Dotychczas jednym z największych mankamentów kutrów była mała — z uwagi na niewielkie rozmiary całej jednostki — ładowność ich zbiorników paliwa. Dla porównania — krążownik liniowy RMN może zabrać zapas paliwa wystarczający na cztery miesiące działania, a kuter na niespełna dwa tygodnie. Fakt, krążownik liniowy był projektowany z myślą o dalekich rajdach i eskorcie konwojów, ale kutry i tak musiały operować zbyt blisko baz czy tankowców floty, by mogły być naprawdę użyteczne. Natomiast jeśli zapas paliwa wystarczy na osiemnaście lat…

— To robi wrażenie, ma’am — przyznał po chwili. — Tyle tylko, że ja nic nie wiem o reaktorach atomowych!

— Podobnie jak wszyscy spoza Graysona oraz zespołów opracowujących zmodernizowane reaktory dla naszych potrzeb — odparła Alice. — W tej chwili mamy w pełni wyszkolone załogi dla dwunastu kutrów. Pozostali będą szkoleni na pokładzie Minotaura i w bazie w systemie Hancock wyposażonej już w niezbędne symulatory. Będziemy dysponowali kadrą fachowców dostarczoną przez Jankowski Cartel, która pomoże mechanikom i inżynierom zrozumieć i poznać nowe reaktory. Pan i pozostali będziecie mieli trzy tygodnie, bo tyle potrwa lot do systemu Hancock, na zapoznanie się z nowym systemem, a potem trzy miesiące na osiągnięcie perfekcji, nim zaczniemy ćwiczenia w przestrzeni. Wiem, że to trochę na odwrót i że powinniście zacząć jeszcze przed zbudowaniem Minotaura, ale mimo najwyższego priorytetu, jaki otrzymał projekt „Anzio”, pewne elementy wyposażenia odmawiały współpracy z podziwu godnym uporem. A pewne typy z kontrwywiadu okazały się wręcz szczęśliwe, iż z tego powodu szkolenie odbędzie się dopiero na okręcie, z dala od ciekawskich a niepowołanych oczu, a nie w symulatorach którejś ze stoczni.

Przez moment kusiło ją, by wspomnieć o zaciekłym oporze pewnych starszych rangą oficerów uważających cały pomysł za poroniony i będący jedynie marnowaniem czasu, surowców i sił, które powinny zostać wykorzystane do stworzenia praktyczniejszych i naturalnie bardziej tradycyjnych koncepcji uzbrojenia. Szybko z tego zrezygnowała — nikt ze słuchaczy nie miał wystarczająco wysokiej rangi, by wziąć udział w tej przepychance, a sama informacja bez możliwości działania stanowiłaby jedynie dodatkowy powód do zmartwień.

— Skoro nie potrafimy obsługiwać ich napędów, to jak…? — zaczął Gearman i ugryzł się w język.

Myślący o swej przyszłości porucznik nie zadawał mianowanemu kapitanowi pytań na tematy, których ten wcześniej nie poruszył. Truman jedynie się znowu uśmiechnęła.

— Jak znajdą się na pokładzie? — dokończyła. Gearman przytaknął ruchem głowy.

— Poza tymi osiemnastoma, które zabierzemy stąd i które zacumują przeszkolone załogi, reszta skrzydła jest już w drodze do Hancock. Znajdują się w ładowniach sześciu frachtowców. Czy to rozwiązuje problem, poruczniku?

— Tak, ma’am.

— Doskonale. Wracając do zmian i unowocześnień. Te osiem wypukłości otaczających kadłub tuż za dziobowym pierścieniem napędu to wyrzutnie rakiet. Są tak umieszczone, by ich wyloty znajdowały się między węzłami napędu. Cztery większe to klasyczne wyrzutnie rakiet ofensywnych, każda wyposażona w pięciokomorowy magazyn rewolwerowy. Kuter dysponuje więc co prawda tylko dwudziestoma rakietami, ale z każdej wyrzutni może je odpalać co trzy sekundy, gdyż tyle zajmuje obrót magazynu.

Teraz Stackowitz gwizdnęła bezgłośnie. Truman zignorowała to i wyjaśniała dalej, używając wskaźnika:

— Cztery mniejsze to wyrzutnie antyrakiet. Dzięki zmianom, o których wcześniej mówiłam, na pokładzie znajdują się siedemdziesiąt dwa takie pociski. Te wypukłości na dziobie otaczające wylot lufy grasera to sześć sprzężonych działek laserowych obrony przeciwrakietowej.

— Przepraszam, pani kapitan, mogę o coś spytać? — Takahashiego najwyraźniej ośmieliła jej reakcja na zachowanie Gearmana.

Alice skinęła głową.

— Dziękuję, ma’am. Ten nowy kuter rakietowy przypomina mi pinasę albo prom szturmowy, obie te jednostki także mają całe uzbrojenie skonfigurowane do strzelania przed dziób. Czy taki pomysł nie jest zbyt ryzykowny w przypadku kutra, który z założenia ma walczyć z większym od siebie i znacznie silniej uzbrojonym okrętem, ma’am?

— Szczegóły techniczne wyjaśni panu pański bezpośredni dowódca, poruczniku Takahashi, natomiast jeśli chodzi o zasadę ogólną, to odpowiedź brzmi: i tak, i nie. Otóż obecna doktryna użycia kutrów klasy Strike zakłada, że mają one zbliżać się do celu pod kątem takim, by nie pozwolić przeciwnikowi na strzał prosto w swój odsłonięty dziób. Jednym z powodów, dla których zrezygnowano z uzbrojenia burtowego, była chęć wzmocnienia ochrony dawanej przez osłony burtowe. Nie muszą one być ani na moment wyłączane, by umożliwić oddanie strzału. Wiąże się z tym bezpośrednio inna sprawa. Otóż, jak być może zauważyliście, w pierścieniach napędu znajduje się tylko połowa dotychczasowej liczby węzłów…

Przerwała na moment i poczekała na trzy potakujące kiwnięcia.

— Te są znacznie większe i silniejsze od starych. Nazwano je, chwilowo przynajmniej, beta-kwadrat, ale wątpię, by nazwa się przyjęła. Tak przy okazji, dzięki temu zainstalowano na kutrach nowe nadajniki grawitacyjne szybsze od prędkości światła, o znacznie większej częstotliwości impulsów, co istotnie zwiększy użyteczność tych jednostek w zwiadach dalekiego zasięgu. Podejrzewam, że w najbliższym czasie podobne węzły będą instalowane na większych okrętach wojennych, ale nie o to w tej chwili chodzi. Najważniejsze obecnie jest to, że dzięki nim i dzięki temu, że skonstruowano znacznie wydajniejsze generatory osłon, Strike ma osłony burtowe mniej więcej pięć razy silniejsze niż jakikolwiek dotychczas istniejący kuter rakietowy. Poza tym jednostki tej klasy zostały wyposażone w najnowszą generację środków do prowadzenia wojny radioelektronicznej tak pokładowych, jak i wystrzeliwanych. Wszystkie symulacje jednoznacznie wykazują, że nawet z niewielkiej odległości będą stanowiły niezwykle trudny do trafienia cel dla rakiet. Zwłaszcza jeśli użyje się w czasie ataku zagłuszaczy i wabików. Obecnie trwają dyskusje, czy skuteczniejsze będzie, gdy będą je wystrzeliwały okręty eskorty, czy też należy wyposażyć w nie same kutry kosztem zmniejszenia liczby rakiet z głowicami laserowymi. I na koniec jeszcze niespodzianka… Jak wszyscy wiemy, niemożliwe jest zamknięcie przestrzeni przed dziobem i za rufą okrętu osłoną burtową zakotwiczoną o ekrany, prawda? Odpowiedziały jej trzy zgodne kiwnięcia.

— Dlaczego jest to niemożliwe, poruczniku Takahashi? — spytała rzeczowo Truman.

Zapytany przyglądał się jej przez dłuższą chwilę z miną świadczącą, iż dobrze pamięta z pobytu na Saganami, do czego prowadzą podobne pytania. Ponieważ jednak pytał mianowany kapitan, a odpowiedzieć miał zwykły podporucznik, oczywiste było, że odpowiedzieć musiał.

— Ponieważ uniemożliwia to zwalnianie, przyspieszanie czy zmiany kierunku, ma’am. Stosowne obliczenia…

— Dziękuję, poruczniku Takahashi. A załóżmy, że nie chcemy przyspieszać czy zwalniać. Czy w takich okolicznościach można zamknąć tę przestrzeń osłoną?

— Cóż… ma’am… sądzę, że można, ale wtedy nie będzie możliwa zmiana… — Takahashi umilkł nagłe, jakby zrozumiał, o co chodzi.

A komandor porucznik Stackowitz pokiwała entuzjastycznie głową.

— Właśnie — stwierdziła Truman. — Zakładając, że kutry będą atakowały pojedynczy okręt przeciwnika, nie zrobią tego z jednego kierunku i grupą. Nowe wyrzutnie i lepszy system sterowania ogniem powodują, że rakiety można wystrzeliwać do celu znajdującego się w promieniu stu dwudziestu stopni od wylotu wyrzutni. Oznacza to, że aby użyć rakiet, nie trzeba celować dziobem prosto w ostrzeliwany cel. Podobnie rzecz ma się z użyciem antyrakiet: nie muszą być wystrzeliwane prosto ku nadlatującym rakietom wroga. Zupełnie inaczej ma się jednak sprawa w przypadku grasera: by z niego strzelać, trzeba celować całym kutrem. Ale wówczas leci się ustalonym kursem i ze stałym przyspieszeniem, można więc postawić osłonę dziobową, w której znajduje się tylko jedna ambrazura strzelecka. A osłona ta jest dwa razy silniejsza niż osłony burtowe, czyli odpowiada osłonie burtowej dreadnoughta. Z symulacji wynika, że dziób kutra jest bardzo trudnym celem nawet bez użycia środków walki radioelektronicznej. Osłona dziobowa znacznie utrudni ich zniszczenie, nawet jeśli przeciwnik zdoła uzyskać solidny namiar. Naturalnie po zakończeniu ataku artyleryjskiego trzeba ją wyłączyć, by móc manewrować, czyli uciec. Oczywiście to wszystko nie oznacza, że te kutry są niezniszczalne. W sumie nadal są mało odporne w przypadku trafienia, dlatego taki nacisk położono na to, by trafienie utrudnić. Brutalna prawda jest taka, że kiedy zaczniemy ich używać, zaczniemy też je tracić i to przeważnie z załogami, mimo że są wyposażone w szalupy ratunkowe. Ale rachunek jest prosty: nawet jeśli w ataku zakończonym zniszczeniem, powiedzmy, krążownika liniowego klasy Reliant stracimy dwanaście kutrów, to poświęcimy tylko stu dwudziestu ludzi, czyli mniej niż jedną trzecią załogi niszczyciela, który nie miałby szans w starciu z krążownikiem liniowym. Albo, inaczej licząc, stracimy mniej niż sześć procent załogi zniszczonego krążownika liniowego. A te dwanaście kutrów będzie miało o dwadzieścia jeden procent silniejsze uzbrojenie energetyczne, niż posiada na burcie taki krążownik. Oczywiście zupełnie inaczej ma się stosunek uzbrojenia rakietowego, no i kutry muszą dotrzeć w bezpośrednie sąsiedztwo celu, toteż nikt nie uważa, że zastąpią one okręty liniowe. Za to wszystkie analizy i symulacje są zgodne, że powinny one stanowić poważne wzmocnienie konwencjonalnych sił broniących systemy planetarne przed rajdami przeciwnika. Zwolni to okręty liniowe dotąd przypisane do tej roli, a co więcej, zasięg i samowystarczalność kutrów nowej generacji pozwoli także wykorzystać je w rajdach na tyłach wroga.

Cała trójka przyglądała się jej w milczeniu, najwyraźniej przytłoczona ilością i różnorodnością nowin usłyszanych w tak krótkim czasie. W ich oczach jednak powoli zaczynał być widoczny entuzjazm, gdy docierało do nich, jakie stwarza to możliwości oraz jakie jeszcze nowe sposoby wykorzystania kutrów sami znajdą.

— Ma’am? — Stackowitz uniosła dłoń, prosząc o głos. Truman skinęła przyzwalająco głową.

— Tak się właśnie zastanawiałam… ile kutrów będzie miał na pokładzie Minotaur?

— Należy liczyć, że wraz z cumami i całym niezbędnym do obsługi pokładowej wyposażeniem jeden kuter waży około trzydziestu dwóch tysięcy ton — odparła Truman. — Co, niestety, ogranicza ich liczbę na pokładzie do około stu.

— Stu…? — powtórzyła osłupiała Stackowitz.

— Stu — potwierdziła spokojnie Alice. — Skrzydło będzie najprawdopodobniej składać się z dwunastu dywizjonów po osiem maszyn każdy, oraz czterech maszyn zapasowych. Natomiast godne uwagi jest to, co już sami możecie obliczyć — o jakiej sile rozmawiamy, biorąc pod uwagę, że operował będzie nie pojedynczy lotniskowiec, ale ich zespół.

— Możemy… ma’am — przyznała nieco słabo Stackowitz. Porucznicy jedynie przytaknęli.

— To dobrze — podsumowała Truman. — Bo naszym zadaniem jest potwierdzić w praktyce teorie i symulacje, które wyglądają naprawdę ładnie i obiecująco. Także według mnie.



Rozdział IV

— Lord Prestwick i lord Clinkscales, Wasza Miłość — zaanonsował sekretarz, otwierając drzwi.

Benjamin Mayhew IX, z Łaski Boga Protektor Planetarny Graysona i Obrońca Wiary, uniósł głowę, ale nie wstał zza biurka na widok wchodzących.

— Dzień dobry, Henry — powitał kanclerza.

— Dzień dobry, Wasza Miłość — odparł Henry Prestwick i odsunął się, robiąc miejsce towarzyszowi.

Howard Clinkscales był już siwy, a wyraz twarzy miał jak zwykle zdecydowany. W dłoni dzierżył okutą srebrem laskę, a na szyi miał zawieszony srebrny klucz przynależny zarządcy domeny.

— Dzięki, że przybyłeś, Howard — powitał go znacznie ciszej Benjamin.

Clinkscales odpowiedział tak nieznacznym ruchem głowy, że w przypadku każdej innej osoby byłaby to dla Protektora zarówno prywatna, jak i urzędowa obelga. W tym wypadku nie mogło nawet być o tym mowy — Howard Clinkscales liczył bowiem osiemdziesiąt cztery lata standardowe, z których sześćdziesiąt siedem spędził, służąc Graysonowi i dynastii Mayhew. Dokładniej, trzem pokoleniom Protektorów.

Gdy osiem i pół roku temu zrezygnował ze służby publicznej, był szefem bezpieczeństwa i wywiadu planetarnego odpowiedzialnym między innymi za bezpieczeństwo Benjamina, którego ochraniał od dziecka. Zresztą nawet gdyby Clinkscales nie miał tych wszystkich zasług, Benjamin był skłonny wiele mu wybaczyć po tym, co ostatnio przeszedł. Tym bardziej że wyglądał naprawdę źle.

Tego ostatniego naturalnie nie dał po sobie poznać, zapraszając gości gestem, by usiedli. Clinkscales siadł w fotelu stojącym obok stolika, kanclerz zaś zajął niewielką sofę ustawioną z boku biurka.

— Kawy? — spytał Benjamin.

Obaj mężczyźni pokręcili przecząco głowami.

— Jak chcecie. W takim razie to wszystko, Jason — poinformował sekretarza. — Tylko dopilnuj, żeby nam nikt nie przeszkadzał, dobrze?

— Oczywiście, Wasza Miłość — zapewnił sekretarz i pożegnał każdego z obecnych skinieniem głowy, nim wyszedł i zamknął za sobą ciężkie drewniane drzwi.

Naturalnie Protektorowi skłonił się najgłębiej.

Cichy szczęk zamka rozbrzmiał niczym grom w pogrążonym w absolutnej ciszy gabinecie i gospodarz stłumił westchnienie, przyglądając się uważnie Clinkscalesowi.

Twarz Howarda, mimo że od dawna poorana zmarszczkami, stała się jego obroną przed wszechświatem, wyrażała bowiem dokładnie to, co chciał. Czyli najczęściej nic. Jedyne zmiany, jakie można było w niej zauważyć, to nowe linie wyorane przez kolejne straty. Za to w jego oczach widać było wściekłość, rozpacz i żal. Benjamin rozumiał wszystkie te uczucia, a nawet je podzielał, choć nie aż w takim stopniu. Z jednej strony żałował, że nie może mu dać więcej czasu na uporanie się z nimi, ale prawda była brutalna: nie mógł dłużej czekać. A z drugiej strony, wątpił, by Howard poradził sobie z tymi uczuciami pozostawiony sam sobie. Obojętne na jak długo.

— Sądzę, że wiesz, dlaczego poprosiłem cię o przybycie — odezwał się w końcu, nie spuszczając wzroku z Clinkscalesa.

Ten spojrzał na niego i potrząsnął przecząco głową, nadal nie odzywając się ani słowem.

Protektor zacisnął zęby — Howard musiał przynajmniej w ogólnych zarysach domyślać się, o co chodziło, i fakt, że przyniósł ze sobą insygnia sprawowanego urzędu, jedynie to potwierdzał. Natomiast uporczywe nie przyznawanie się do tego dowodziło, iż instynktownie chwyta się złudnej nadziei, że takim zachowaniem spowoduje zniknięcie powodu tego spotkania.

Było to dziecinne, ale nic na to nie można było poradzić.

Musiał spojrzeć prawdzie w oczy. Skoro sam nie chciał tego zrobić, Protektorowi nie pozostało nic innego, jak go do tego zmusić. Było mu żal starego przyjaciela, ale obaj mieli swoje obowiązki.

— Myślę, że wiesz — powiedział cicho. Clinkscales zarumienił się.

— Naprawdę żałuję, że okoliczności zmuszają mnie do tego — podjął Benjamin. — Ale nie mam wyboru, muszę zająć się tą sprawą. Podobnie jak i ty, lordzie zarządco.

— Ja… — Clinkscales podskoczył jak oparzony, słysząc swój tytuł.

Spojrzał na gospodarza i z jego oczu zniknął gniew. Pozostała tylko rozpacz. Po raz pierwszy w życiu wyglądał na swój wiek. Ale tylko przez moment. Wziął głęboki wdech, wyprostował się i powiedział:

— Proszę o wybaczenie, tak, wiem, o co chodzi. Lord kanclerz od tygodni próbował zmusić mnie do działania… — Uśmiechnął się krzywo, spoglądając na starego przyjaciela i kolegę.

— Wiem o tym — przyznał miękko Benjamin.

— No cóż… — Clinkscales na moment odwrócił wzrok, a zaraz potem wstał.

Ujął w obie dłonie laskę, podszedł do biurka i trzymając ją w otwartych dłoniach, wygłosił formalnym tonem oficjalną formułkę, której miał nadzieję nigdy nie wypowiedzieć:

— Wasza Miłość, moja patronka padła, nie zostawiając następcy. Z jej rąk otrzymałem prawo zarządzania domeną pod jej nieobecność, tak jak ona domenę otrzymała z rąk Waszej Miłości. Ale ona już nigdy nie odbierze ode mnie Klucza, który mi powierzyła… i nie ma nikogo, dla kogo miałbym go strzec, ani nikogo, komu mógłbym go przekazać. Dlatego zwracam go temu, od kogo pochodzi, by przechował go do Konklawe.

I wyciągnął dłonie wraz z laską.

Której Benjamin nie odebrał.

Clinkscales wytrzeszczył oczy, zaskoczony. Co prawda do rzadkości należało, by patron zginął lub zmarł, nie pozostawiając spadkobiercy, choćby pośredniego, ale takie sytuacje już się zdarzały. Nie licząc śmierci Pięćdziesięciu Trzech i w końcowym okresie wojny ich przeciwników wśród Wiernych, stało się to co prawda ledwie trzy razy, ale zasady postępowania były ustalone i przestrzegane. Dlatego zachowanie Benjamina jako zupełnie nietypowe ogłupiło Clinkscalesa całkowicie.

— Wasza Miłość, ja… — zaczął.

Po czym urwał i spojrzał pytająco na Prestwicka.

Ten odpowiedział mu niczego nie wyrażającym spojrzeniem, toteż nie miał wyjścia i ponownie skupił uwagę na Protektorze.

— Usiądź, Howardzie — polecił mu Benjamin stanowczo i poczekał, aż polecenie zostanie wykonane. — Widzę, że jednak nie wiesz, dlaczego cię zaprosiłem.

— Myślałem, że wiem. Nie chciałem tego przyznać, ale byłem pewien. Skoro jednak nie chodziło o zdanie urzędu i domeny, to przyznaję, że za cholerę nie wiem, o co może ci chodzić!

Benjamin uśmiechnął się, tym razem z oznakami rozbawienia. Zarówno ton, jak i zwrócenie się doń na „ty” wskazywało, że jego przybrany stryj zaczyna dochodzić do swej zwykłej cholerycznej formy.

— To akurat nie ulega już dla mnie wątpliwości — ocenił i spojrzał na Prestwicka. — Henry?

— Naturalnie. — Prestwick przyjrzał się Clinkscalesowi z podejrzanie poważną miną i westchnął. — Jak się należało spodziewać, znowu najgorsza robota spadła na mnie. W tym wypadku wyjaśnienia.

— Wyjaśnienia?

— Albo podsumowania, jeśli wolisz… Sądząc po minie, to jednak wyjaśnienia. Widzisz, w tej sprawie sytuacja jest nieco bardziej szczególna i skomplikowana, niż sądziłeś.

— Jaka znowu „szczególna i skomplikowana”?! Nietypowa, owszem, rzadka jak najbardziej. Ale wcale nie szczególna. Rozmawiałem o tym z sędzią Kleinmeullerem, który zupełnie jednoznacznie wyjaśnił mi precedens związany z domeną Strathson. Nie powiesz mi, Henry, że najwyższy sędzia domeny Harrington to niedouczony cymbał. Lady Harrington nie zostawiła potomków ani spadkobierców… a to oznacza, że domena wraca we władanie Miecza. Dokładnie tak jak zdarzyło się to z domeną Strathson siedemset lat temu!

— Tak i nie. Przede wszystkim nikt nie uważa Kleinmeullera za niedouczonego cymbała. Natomiast widzisz… lady Harrington pozostawiła spadkobierców… i to dość sporo.

— Jakich spadkobierców, do cholery?! Była jedynaczką!

— Fakt. Ale ród Harrington ma wielu przedstawicieli… na Sphinksie. Żyją tam ze dwa tuziny jej kuzynów, dalszych pociotków nie licząc.

— I co z tego? Nie są obywatelami Graysona, więc nie mogą dziedziczyć Klucza patrona, — Clinkscales najwyraźniej coraz bardziej dochodził do siebie.

— Nie są obywatelami Graysona i dlatego właśnie cała sprawa jest tak skomplikowana. Ty rozmawiałeś z Kleinmeullerem, a my z sędziami Sądu Najwyższego. I w ich przekonaniu masz rację: konstytucja stanowi wyraźnie, że spadkobiercą patrona musi być obywatel Graysona. Ale jest tak dlatego, że twórcy konstytucji nigdy nie brali pod uwagę sytuacji, w której ktoś spoza planety mógłby mieć prawo do tego tytułu. Ani takiej, w której ktoś obcy zostałby patronem, jeśli już o tym mowa.

— Lady Harrington nie była obca! — warknął Clinkscales z błyskiem złości w oczach. — To, że przypadkowo urodziła się na…

— Uspokój się, Howard — przerwał mu łagodnie, ale i stanowczo Benjamin, zanim Clinkscales zdążył doprowadzić się do ataku cholery.

Ten posłusznie zamilkł, a Benjamin zaczął wyjaśniać:

— Rozumiem, o co ci chodzi, ale nie ulega wątpliwości, że nie była obywatelką Graysona, gdy nadałem jej tytuł patrona, a więc była obca. Wiem, że była to bynajmniej sytuacja bezprecedensowa, i jeśli dobrze pamiętam, to bynajmniej nie byłeś nią wówczas zachwycony, ty uparty stary tradycjonalisto!

Clinkscales zaczerwienił się niczym panienka na pierwszej randce, po czym ku własnemu zaskoczeniu parsknął śmiechem. Nie trwało to długo, a śmiech brzmiał dziwnie, jakby był zardzewiały, niemniej był to śmiech. Pierwszy od dwóch i pół miesiąca, czyli od obejrzenia egzekucji Honor.

Uspokoił się szybko, potrząsnął głową i przyznał:

— Prawda, tak było. Ale kiedy złożyła przysięgę, stała się obywatelem Graysona.

— Oczywiście! I jeżeli zdecydowałbym się stworzyć precedens, powinienem posłać po jej najbliższego spadkobiercę… zdaje się, że to kuzyn Devon, tak Henry? I zaprzysiąc go jako jej następcę. W końcu skoro zrobiliśmy z niej obywatelkę Graysona, z niego możemy w ten sposób zrobić obywatela.

— Nie! — zaprotestował odruchowo Clinkscales. Benjamin przekrzywił głowę i przyjrzał mu się z wyrazem uprzejmego zainteresowania. Wywołało to kolejny rumieniec, ale tym razem Clinkscales nie odwrócił wzroku. Milczał przez kilkanaście sekund, zbierając myśli, by uzasadnić instynktowny sprzeciw. Kiedy w końcu się odezwał, starannie dobierał słowa:

— Lady Harrington była nam bliska… była jedną z nas nawet przed złożeniem przysięgi. Stała się nią dzięki swemu postępowaniu: gdy udaremniła zamach Machabeusza, a potem uniemożliwiła temu rzeźnikowi Simmondsowi zbombardowanie planety. A ten kuzyn… to może być dobry i godny człowiek… w rzeczy samej po kuzynie lady Harrington tego właśnie bym się spodziewał, ale jest obcy i bez względu na to, jak wspaniałym byłby człowiekiem, nie zapracował na jej domenę.

— Zapracował? — zdziwił się Benjamin. — Odkąd to którykolwiek spadkobierca patrona musi zapracować na domenę? Zawsze po prostu ją dziedziczy.

— Nie wyraziłem się właściwie — przyznał Clinkscales i ponownie zamyślił się na długą chwilę. — Chodzi mi o to, że na Graysonie nadal żyje sporo starych, upartych tradycjonalistów. Cała ich grupa zasiada w Konklawe, ale wielu jest także wśród zwykłych obywateli. Naprawdę sporej ich grupie lady Harrington jako patronka była nie w smak, o czym obaj dobrze wiemy. Ale nawet oni musieli przyznać, że zasłużyła na tę pozycję i zaufanie swoim postępowaniem i charakterem. Na litość boską, sam jej dałeś Miecze do Gwiazdy Graysona!

— Dałem — przyznał cierpliwie Benjamin.

— To w jaki sposób ten, jak mu tam… Devon, tak?… Devon ma zyskać takie zaufanie?! Wszyscy będą w nim widzieli obcego, a ci, którym nie odpowiadała lady Harrington, staną się jego przeciwnikami. O reakcjonistach nadal serdecznie jej nienawidzących za to, że była obcą i w dodatku jeszcze kobietą, nie będę już nawet wspominał!

Clinkscales umilkł, a Benjamin pokiwał posępnie głową, najmniejszym nawet gestem nie dając po sobie poznać, że jest zachwycony reakcją zarządcy. Od tygodni nic go tak nie ożywiło, a argumenty, których użył, jednoznacznie dowodziły, że umysł ma nadal równie sprawny jak dawniej. Na dodatek rozumował dokładnie tak, jak Benjamin chciał, toteż dał mu znak, aby kontynuował.

— Gdyby miała syna, nie byłoby problemu, nawet gdyby nie urodził się na Graysonie. Nadal byłby jej synem — teoretyzował Clinkscales. — Naturalnie lepiej byłoby, gdyby przyszedł na świat tutaj, ale prawa sukcesji byłyby w tym przypadku jasne i jednoznaczne. Ale to…! Nawet nie próbuję sobie wyobrazić, czym to się może skończyć, jeśli taka propozycja zostanie złożona na Konklawe. A zdajesz sobie sprawę, że reformy reformami, ale coś takiego będziesz dawać pod rozwagę patronom?

— Naturalnie, ale…

— Nie ma „ale” — przerwał mu Clinkscales. — Jeżeli uważasz, że zdołasz wszystkich skłonić, by się na to zgodzili, to znaczy, że te zagraniczne szkoły przytłumiły twój instynkt i zdrowy rozsądek! Sam przed chwilą powiedziałeś, że będziesz musiał ustanowić nowy, drugi z kolei precedens konstytucyjny w tej samej sprawie, żeby to w ogóle miało szansę na sukces! Bądź łaskaw pamiętać, że niezależnie od tego, co Mueller i jego poplecznicy mówili w obecności lady Harrington, nigdy tak naprawdę nie wybaczyli jej, że jest kobietą, obcą i czynnikiem sprawczym twoich reform. Innego obcego, takiego, który nie ma Gwiazdy Graysona, nie przełkną. Gwarantuję ci!

— Gdybyś pozwolił mi skończyć, nie musiałbyś się męczyć — oznajmił wciąż spokojnie i cierpliwie Benjamin. — Dokładnie to chciałem powiedzieć.

— Tak? — spytał podejrzliwie Clinkscales i siadł wygodniej.

Benjamin zaś uśmiechnął się w duchu — teraz miał już pewność, że Howard w pełni powrócił do dawnej formy i znów był sobą: starym, upartym Clinkscalesem.

— Dzięki za zaufanie — prychnął. — Masz całkowitą rację w kwestii reakcji patronów. Poza tym nie wiem wystarczająco dużo o Devonie Harringtonie, by być w stanie przewidzieć, jakim mógłby być patronem. Wiem, że jest profesorem historii, więc może być lepiej przygotowany do tej roli, niż można by się spodziewać. Ale może to również oznaczać, że jako typ akademicki jest całkowicie niezdolny do podołania takim obowiązkom.

— Lady Harrington raczej nie miała z tym problemów — zauważył Prestwick.

Benjamin uśmiechnął się.

— Z tym w rzeczy samej nie miała najmniejszych — przyznał. — Natomiast wracając do profesora Harringtona, to należy rozważyć, czy jemu w ogóle przyszło do głowy, że może być jej spadkobiercą. Bo jeżeli nie, nasuwa się pytanie: czy mamy prawo stawiać na głowie jego życie? I inne: nawet jeśli uznamy, że mamy, i ofiarujemy mu Klucz, czy go przyjmie? Jak wiecie, zmusić go nie jesteśmy w stanie, zresztą byłby to idiotyzm.

— To nie wszystkie wątpliwości — odezwał się, nie kryjąc niechęci, Prestwick, a widząc pytający wzrok Clinkscalesa, wyjaśnił: — W traktacie podpisanym z Gwiezdnym Królestwem Manticore obie strony zobowiązały się respektować nawzajem zasady zawierania umów i prawa obowiązujące w drugiej. W tym także prawa spadkowe i małżeńskie. A w świetle praw spadkowych Królestwa Devon jest spadkobiercą lady Harrington. To właśnie on dziedziczy jej tytuł, zostanie earlem Harrington.

— I co z tego? — spytał Clinkscales, gdy Prestwick umilkł.

— Ano to, że jeżeli będzie chciał zostać także patronem Harrington, a my się na to nie zgodzimy, może nas pozwać i zmusić do oddania mu Klucza.

— Pozwać Protektora i Konklawe?! — Clinkscalesowi omal głosu nie odebrało.

Kanclerz wzruszył ramionami.

— A dlaczego nie? Może to zrobić i przed naszym Sądem Najwyższym, i przed Trybunałem Królewskim. Swoją drogą ciekawe, który sposób by wybrał i jak by argumentował… No cóż, obserwowanie włączonej bomby zegarowej znajdującej się tuż obok też byłoby prawdopodobnie ciekawym doświadczeniem… Dopóki by nie wybuchła.

— Ale… przecież ty jesteś Protektorem! — Clinkscales spojrzał zbaraniałym wzrokiem na Benjamina, nadal nie mogąc uwierzyć w to, co usłyszał.

— A jestem. Zgadza się. Jestem też tym, który próbuje zreformować tę planetę, pamiętasz? W związku z tym, jeżeli chcę doprowadzić do tego, by patroni przestali być udzielnymi władcami i przestrzegali konstytucji, sam także muszę jej przestrzegać. A precedens konstytucyjny jest w tej sprawie niestety jednoznaczny. Można mnie pozwać, nie jako osobę fizyczną, ale jako Protektora i głowę państwa, bym działał zgodnie z istniejącym prawem. A zgodnie z konstytucją traktaty zagraniczne mają moc przepisów prawnych. Wątpię, by takie roszczenie zostało przez nasz Sąd Najwyższy uznane, biorąc pod uwagę prawo spadkowe Graysona, ale proces mógłby ciągnąć się latami z niemiłymi konsekwencjami dla reform, a być może i dla wysiłku wojennego. Natomiast przed Trybunałem Królewskim najprawdopodobniej przegralibyśmy, co doprowadziłoby do poróżnienia naszych rządów w samym środku wojny. Jedno i drugie nie miałoby dobrego finału, możesz mi wierzyć.

— Wierzę — przyznał Clinkscales, ale przyglądał się równocześnie Protektorowi podejrzliwie i z namysłem. — Wierzę, ale za dobrze cię znam i czuję, że szykujesz coś naprawdę paskudnego. Przemyślałeś to już i zdecydowałeś, jak chcesz postąpić, zanim jeszcze mnie wezwałeś. Zgadza się?

— Cóż… prawdę mówiąc, tak.

— No to wykrztuś to! — polecił ponuro Clinkscales.

— To wcale nie jest skomplikowane — zapewnił go Benjamin.

— Czy byłbyś łaskaw przestać mnie „przygotowywać” i przeszedł, do cholery, do rzeczy? — warknął Clinkscales. — Bo zacznę ci mówić „Wasza Miłość”!

— Tylko bez gróźb, dobrze? Rozwiązaniem problemu jest przekazanie domeny obywatelowi Graysona, który ma do tego największe prawo… i najwięcej doświadczenia w tej materii — wyjaśnił spokojnie Protektor.

Clinkscales przyglądał mu się w milczeniu przez jakieś piętnaście sekund, nim zrozumiał i poderwał się na równe nogi.

— Nie! Byłem jej zarządcą… tylko zarządcą! Nigdy nie… cholera jasna, ona mi ufała! Nigdy nie mógłbym… uzurpować sobie prawa do jej Klucza! To byłoby…

— Siadaj! — rozkazał niespodziewanie Benjamin.

I to jedno słowo zakneblowało Clinkscalesa. Zamarł, zamknął usta i, cały czas wpatrując się w Protektora, powoli opadł z powrotem na fotel. Zapadła cisza.

— Tak już lepiej — powiedział zaskakująco spokojnym tonem Benjamin. — Rozumiem twoje zaskoczenie i wahanie. Prawdę mówiąc, spodziewałem się podobnej reakcji, dlatego właśnie próbowaliśmy cię z Henrym przygotować, jak to ująłeś. Ale przyznaję, że przesadziłeś. Nie jesteś uzurpatorem i nie próbujesz niczego nikomu zabrać, na miłość boską! Ilu obywateli Graysona oddało Mieczowi choćby połowę… choćby dziesiątą część twoich zasług?! Jesteś najlepszym możliwym kandydatem, i to pod każdym względem. Zasłużyłeś na każdy tytuł, jaki mogę ci nadać, a na dodatek jako zarządca w czasie nieobecności Honor związanej z jej służbą wojskową byłeś praktycznie patronem domeny Harrington. Ufała ci, znasz jej plany i nadzieje, więc możesz je realizować. Nikt nie zna ich lepiej od ciebie. A poza tym ona cię kochała, Howardzie. Nie znam nikogo innego na Graysonie, kogo wybrałaby na swego zastępcę, by troszczył się o jej ludzi. Dla niej.

Ostatnie zdanie powiedział dziwnie miękko. A w oczach Clinkscalesa zalśniło coś podejrzanie; potem odwrócił wzrok.

— Ja… — zaczął i umilkł.

Wziął kilka głębokich wdechów, cały czas spoglądając w kąt, nim wreszcie odważył się spojrzeć w oczy Benjaminowi.

— Może masz rację — powiedział cicho. — Wiem, co myślała i czuła. I z radością troszczyłbym się dla niej o jej ludzi aż do dnia śmierci. Ale nie proś mnie, żebym zastąpił ją jako patron. Proszę.

— Ależ, Howardzie… — zaczął Prestwick i umilkł, widząc uniesioną dłoń Clinkscalesa.

Howard Clinkscales zaś spojrzał prosto w oczy Benjamina i powiedział z niezwykłą godnością:

— Jesteś moim Protektorem. Szanuję cię i będę ci posłuszny we wszystkich zgodnych z prawem czy sumieniem sprawach, tak jak było to do tej pory. Ale proszę, byś nie nakłaniał mnie do tego. Powiedziałeś, że ona mnie kochała, i mam nadzieję, że tak było, bo ja także ją kochałem. Jak córkę. Nie mogę zająć jej miejsca… nie mógłbym po niej dziedziczyć, tak jak ojciec nie może dziedziczyć po synu. Nie proś mnie, abym to zrobił, bo to byłoby… złe.

Zapadła długa cisza.

Przerwało ją dopiero chrząknięcie Benjamina.

— Zgodzisz się przynajmniej pozostać zarządcą? — spytał cicho.

— Tak. Jak długo będę pewien, że nie próbujesz wmanewrować mnie w coś innego.

Benjamin spojrzał na Prestwicka i spytał:

— Henry? Czy to coś da?

— Na krótką metę tak. — Kanclerz zmarszczył brwi. — Ale na dłuższą…

Potrząsnął z niechęcią głową i zwrócił się do Howarda:

— Howardzie, jeżeli formalnie nie przyjmiesz Klucza, to jedynie odsuniemy problem w czasie. Dałoby to sporo, gdybyśmy mogli na tym zyskać, powiedzmy, z dziesięć lat. Wtedy napięcia w dużym stopniu by opadły, a może i wojna by się skończyła. Ale dopóki nie mamy legalnego, znanego i zaakceptowanego spadkobiercy i następcy lady Harrington, tak długo cały problem będzie wisiał nad nami wszystkimi. I wybacz, że to powiem, ale nie jesteś już pierwszej młodości, a dziesięć lat…

Umilkł i wzruszył wymownie ramionami. Clinkscales zmarszczył brwi, ale przyznał szczerze:

— Wiem. Jestem w dobrej formie, ale nawet biorąc poprawkę na ten cały nowy sprzęt i leki z Manticore, które mamy obecnie, nie…

I nagle urwał, wbijając wzrok w ścianę.

Benjamin i Prestwick wymienili znaczące spojrzenia — znali go na tyle długo, by wiedzieć, że Clinkscales właśnie na coś wpadł. Należało dać mu czas na przemyślenie i poustawianie sobie nowego pomysłu, a nie rozpraszać go zbyt pospiesznymi pytaniami. Dlatego też obaj siedzieli i czekali w milczeniu, choć zżerała ich ciekawość.

Minęły ponad dwie minuty, nim Clinkscales zaczął się uśmiechać.

Potem potrząsnął głową, przestał wpatrywać się w ścianę i spojrzał przytomnie na Benjamina.

— Przepraszam — powiedział niespecjalnie skruszony — ale właśnie coś mi przyszło do głowy.

— Zauważyliśmy — poinformował go złośliwie Protektor. — A co konkretnie?

— Cóż, rozwiązanie idealnie pasujące do wszystkiego. Zgodne z prawem tak naszym, jak i, zdaje się, Królestwa Manticore, takie, które nie budziłoby sprzeciwów i dzięki któremu byłbym wolny od jakichkolwiek zakusów mających na celu zrobienie ze mnie patrona.

Benjamin i Prestwick ponownie wymienili spojrzenia — tym razem zdziwione.

— Doprawdy? — spytał uprzejmie Protektor. — A cóż to za cudowne rozwiązanie, na które nie wpadliśmy my, Sąd Najwyższy i wielebny Sullivan?

— Matka lady Harrington znajduje się na Graysonie — odparł Clinkscales.

I zamilkł.

— Wiem o tym doskonale. — Benjamin nadal trenował uprzejmość i cierpliwość. — Rozmawiałem z nią przedwczoraj o klinice i projekcie opracowania mapy genomu.

— A nic mi nie powiedziała — zdziwił się Clinkscales. — Powiedziała natomiast, że wraz z mężem, ojcem lady Harrington, planują pozostać na Graysonie przez przynajmniej kilka najbliższych lat. Stwierdziła, że uznali, iż najlepszym sposobem uczczenia Honor będzie doprowadzenie standardów medycznych domeny Harrington do poziomu istniejącego w Królestwie Manticore. Dlatego chcą się tym zająć osobiście. No a ona sama jest głęboko zaangażowana w ten projekt genetyczny.

— Nie wiedziałem, że mają takie plany — przyznał Benjamin — ale nie widzę związku między nimi a naszym problemem. Nie możemy zaproponować żadnemu z nich zostania patronem, bo nie są obywatelami Graysona, a na dodatek prawo jest w tej kwestii całkowicie jasne i jednoznaczne. Rodzice mogą „dziedziczyć” po dzieciach tytuły jedynie wówczas, gdy powracają one do nich po śmierci potomków. Patronem może zostać jedynie zstępny, a nie przodek. A więc dziecko, rodzeństwo czy kuzyn. Czyli wróciliśmy do Devona i związanych z nim problemów.

— Niekoniecznie — sprzeciwił się Clinkscales z taką satysfakcją, że Benjamin zamrugał gwałtownie.

— Przepraszam, czegoś nie rozumiem, prawda? — spytał słabo.

— Przemyślałeś starannie wszystkie swoje reformy i ich konsekwencje, ale wygląda na to, że przeoczyłeś jedną z najważniejszych i najoczywistszych zmian wywołanych przez sojusz z Gwiezdnym Królestwem Manticore — poinformował go radośnie Clinkscales. — Nie dziwię się, bo ja sam rzadko kiedy to zauważam. Najprawdopodobniej dlatego, że obaj wychowaliśmy się na planecie bez prolongu. Widzisz, tak na dobrą sprawę dopiero niedawno uświadomiłem sobie, że Honor miała około pięćdziesięciu lat, co oznacza, że jej rodzice są mniej więcej w moim wieku.

— Prolong?! — Benjamin nagle się wyprostował.

A Clinkscales pokiwał głową z uśmiechem i sprecyzował:

— Właśnie prolong. Jej brat mógłby zostać patronem, tyle że ona nie miała brata. Ale może go mieć.

— Słodka godzino! — jęknął Prestwick z podziwem. — Nawet mi to przez myśl nie przeszło!

— Mnie też nie — przyznał Protektor, analizując gorączkowo nowe informacje.

Nie pomyślał o tym, choć powinien, bo to, że Harringtonowie mieli około osiemdziesięciu lat standardowych, nie stanowiło przeszkody. Fizycznie wyglądali na trzydzieści i powinni bez problemów być w stanie mieć jeszcze dzieci. W najgorszym zaś wypadku, gdyby zaistniały jakieś trudności w naturalnym poczęciu czy podczas ciąży, mieliby do dyspozycji całą wiedzę medyczną Królestwa. Można było załatwić w ten sposób i sztuczne zapłodnienie, i całą resztę. Zakładając naturalnie, że zgodzą się na to. A jeśli dziecko zostanie urodzone na Graysonie, automatycznie otrzyma jego obywatelstwo niezależnie od tego, jakiego państwa obywatelami są rodzice.

— To rzeczywiście zgrabnie by wszystko załatwiało — przyznał z namysłem.

— Jeżeli o to chodzi, istnieje jeszcze jedna możliwość — zauważył niespodziewanie Prestwick.

Pozostali spojrzeli nań pytająco.

— Jestem pewien, że doktor Harrington ma próbki materiału genetycznego córki — wyjaśnił kanclerz. — Co oznacza, że prawie na pewno możliwe jest stworzenie dziecka lady Harrington. Albo nawet jej klona, jeśli o to chodzi.

— Myślę, że lepiej dać sobie z tym spokój. — W głosie Benjamina zabrzmiała ostrożność. — Przynajmniej do czasu skonsultowania sprawy z Sullivanem i synodem. Wolę nie myśleć, jaka byłaby reakcja konserwatystów, to raz, a dwa, klon najprawdopodobniej tylko pogorszyłby sprawę. Jeżeli dobrze pamiętam, choć przyznaję, że nie jestem tego pewien, prawo obowiązujące w Królestwie Manticore w tych sprawach jest zgodne z kodeksem nauk Beowulfa. Podobnie zresztą jak prawa Ligi Solarnej.

— Co oznacza? — Clinkscales najwyraźniej był zaintrygowany i niedoinformowany.

— Co oznacza, że całkowicie nielegalne jest klonowanie kogoś, kto zginął, o ile ten ktoś w testamencie nie złożył jednoznacznego oświadczenia, że chce zostać sklonowany po śmierci. Po drugie, w takim przypadku klon uznany jest za dziecko zmarłego z całą przysługującą mu ochroną prawną, ale poza prawem do dziedziczenia po zmarłym. Prawo spadkowe, mówiąc inaczej, nie obejmuje klona powstałego po śmierci sklonowanego.

— Chcesz powiedzieć, że gdyby sklonowała się żywa, to klon zostałby uznany za dziecko i mógł po niej dziedziczyć, ale gdybyśmy teraz ją sklonowali, nie mógłby dziedziczyć? — upewnił się Prestwick.

— Dokładnie tak. Wyjątkiem jest zastrzeżenie przez kogoś w testamencie, iż chce być sklonowany pośmiertnie i chce, by jego klon po nim dziedziczył. Natomiast nie ma sposobu, by tę decyzję podjąć za niego, a tak właśnie byśmy postąpili, chcąc sklonować lady Harrington teraz, by rozwiązać nasz problem. Jest to zresztą logiczne i uzasadnione, jeśli się nad tym zastanowić. Łatwo sobie wyobrazić pozbawionego skrupułów krewnego, który zdołał zorganizować nie wzbudzające podejrzeń zabójstwo kogoś takiego jak, dajmy na to, Klaus Hauptman, a potem sklonował ofiarę i został wyznaczony na jej opiekuna prawnego. W ten sposób przejąłby kontrolę nad Hauptman Cartel do czasu dojścia dziecka do pełnoletności. A to tylko najprostsza kombinacja, bo ktoś mógłby legalnie sklonować zmarłego i podważać legalność jego testamentu, nawet gdyby został on już wykonany. Doprowadziłoby to nie tylko do niewyobrażalnych nadużyć, ale i do ciągnących się w nieskończoność procesów cywilnych.

— Fakt — przyznał Prestwick, drapiąc się po nosie. — I przyznaję, że rozsądnie byłoby po cichu włączyć ten kodeks do naszych praw, skoro mamy obecnie dostęp do technik umożliwiających klonowanie. Tylko nie rozumiem, jaki to ma wpływ na dziecko urodzone przez rodziców lady Harrington po jej śmierci.

— Nie ma żadnego — odparł zdecydowanie Clinkscales. — Precedensy są zresztą w tej sprawie zupełnie jednoznaczne, a sięgają prawie czasów założenia kolonii. Jest to rzadka sytuacja i być może stałaby się całkowicie legalna, ten cały Devon powinien zostać patronem na jakiś czas; czyli aż do chwili narodzin dziecka, ale zaraz potem tytuł automatycznie przeszedłby na brata lady Harrington. Prawdę mówiąc, jeśli się nie mylę, podobny przykład znalazł się w historii rodu Mayhewów. Pamiętacie Thomasa Drugiego?

— Cholera! — Benjamin palnął się w czoło, aż klasnęło. — Jak mogłem o nim zapomnieć?!

— A tak, że zdarzyło się to pięć wieków temu — poinformował go złośliwie Clinkscales.

— I dlatego, że nie jest to ktoś, o kim Mayhewowie lubią pamiętać — dodał Protektor.

— W każdej rodzinie znajdzie się parszywa owca — ocenił Prestwick.

— Pewnie tak, ale niekoniecznie aż tak sparszywiała. On zabił brata, by zostać Protektorem!

— Tego mu nigdy nie udowodniono — przypomniał Clinkscales.

— No, ale wszyscy wiedzą, że tak było! — prychnął Benjamin.

— Nie o to w tej chwili chodzi — dodał szybko Clinkscales, wiedząc, na co się zanosi. — Tylko o to, że Thomas odziedziczył tytuł Protektora… do chwili narodzin swego siostrzeńca.

— Bo nie wiedział, że jedna z żon brata jest w ciąży — dokończył Benjamin. — Gdyby się dowiedział i gdyby Dietmar Yanakov w porę nie wywiózł jej potajemnie z pałacu, ten bratanek na pewno nie przyszedłby na świat.

— Być może — zgodził się kanclerz. — Ale ważne jest nie to, tylko fakt, iż stworzyło to precedens prawny, który nam się teraz może przydać.

— Miło, że ta sześcioletnia wojna o sukcesję przydała się choć na to — ocenił Benjamin.

— Może wrócilibyśmy do tematu na poważnie, Wasza Miłość — zaproponował Prestwick.

— Już dobrze, dobrze, będę grzeczny — obiecał Benjamin. — Jest jedna różnica: szwagierka Thomasa już była w ciąży, nim on sięgnął po władzę. Natomiast inaczej było, zdaje się, w przypadku domeny Garth?

— I to właśnie miałem na myśli, mówiąc o precedensie — dodał Clinkscales z kamienną twarzą. — Nie pamiętam wszystkich szczegółów… patronowi, zdaje się, było John, zgadza się Henry?…

Prestwick wzruszył wymownie ramionami.

— No dobrze — skapitulował Clinkscales. — Chodziło o to, że domena dopiero co została utworzona, a patron zatwierdzony przez Konklawe, gdy mu się zmarło. Był jedynakiem, i to bezdzietnym, a Klucz z oczywistego powodu nie mógł wrócić do jego rodziców: nie byli wcześniej patronami. W związku z tym nikt za bardzo nie wiedział, co z tym fantem zrobić, i przez prawie dwa lata trwały spory. Potem poinformowano Kościół i Konklawe, że najmłodsza żona ojca zmarłego jest w ciąży. Uzgodniono, że jeśli urodzi chłopca, zostanie on patronem. I tak się stało.

— Hmm… — Benjamin potarł podbródek. — Przypominam sobie… i widzę parę problemów, zaczynając od tego, że wydarzyło się to z dwieście lat przed spisaniem konstytucji. Poza tym był to akt czysto polityczny, którego celem było uniknięcie wojny o sukcesję… Mimo to wydaje mi się, że możemy się na nim oprzeć, jeśli od początku będziemy konsekwentni i jeżeli wielebny się pod tym podpisze. Natomiast to wszystko opiera się na jednym założeniu: że rodzice lady Harrington zgodzą się z nami współpracować. A zgodzą się?

I spojrzał na Clinkscalesa.

— A skąd ja mam wiedzieć? — zdziwił się Clinkscales. — Wiem tylko, że nie ma fizycznych przeszkód, a doktor Harrington dyskutowała kiedyś o czymś podobnym z moimi żonami, choć czysto teoretycznie. Jeżeli z jakichkolwiek przyczyn nie chcieliby tego zrobić w sposób naturalny, to można sztucznie, a dziecko nie będzie klonem lady Harrington, więc nie będzie problemu.

— Gdyby któreś z nich nie żyło, nadal bylibyśmy na niepewnym gruncie… — ocenił z namysłem Benjamin. — Całe szczęście, że oboje żyją i są w stosownym wieku. I są na Graysonie… Cóż, myślę, że to może być naprawdę doskonały pomysł. Jeśli się zgodzą. Dziecko będzie obywatelem Graysona, bo tu się urodzi… Howard, w takiej sytuacji pozostałbyś zarządcą?

— Dopóki dziecko się nie urodzi?

— Tak, ale i później w jego imieniu?

Clinkscales zamyślił się.

— Zakładając, że tyle pożyję, to tak — odparł po chwili. — Choć szczerze mówiąc, wątpię, bym doczekał jego dojścia do pełnoletności, i to mimo najlepszej opieki medycznej.

Powiedział to zupełnie spokojnie z zadowoleniem człowieka, który przeżył ciekawsze i dłuższe życie, niż śmiałby niegdyś oczekiwać. Benjamin spojrzał na niego zaskoczony, zastanawiając się, czy on sam będzie równie spokojnie do tego podchodził, gdy przyjdzie jego czas. Albo czy podchodziłby, gdyby okazało się, że ludzie o pięć, sześć lat od niego młodsi są w stanie żyć o dwieście lat dłużej przez czysty przypadek i złośliwość losu. Miał nadzieję, że tak by było, ale…

Potrząsnął głową i skupił się na ważniejszych kwestiach.

— No dobra, wychodzi na to, że mamy sensowny plan — podsumował. — Jest tylko jeden drobny szczegół, który mnie niepokoi.

— Jaki? — Prestwick zmarszczył brwi. — Bo przyznaję, że ja go nie widzę. Wydaje mi się, że Howard rozwiązał nasz problem całkowicie.

— Owszem — zgodził się Benjamin. — Tylko robiąc to, stworzył nowy.

— Doprawdy?

— Owszem, doprawdy, moi drodzy — prychnął Benjamin i widząc głupie miny obu doradców, uśmiechnął się ze złośliwą satysfakcją. — Prędzej mnie cholera weźmie, niż porozmawiam z doktor Harrington o tym, jak to pszczółki z kwiatkami czy pieski między sobą i o co nam chodzi.



Rozdział V

— Ale co mam zrobić?!

Osłupienie wbiło Allison Harrington w fotel i sprawiło, że zadała to nieco niegramatyczne pytanie. Wpatrzyła się okrągłymi z niedowierzania oczyma w Howarda Clinkscalesa, który pod tym spojrzeniem zaczerwienił się tak, jak mu się to od lat nie zdarzyło. Co prawda był to pierwszy przypadek od dnia transmisji egzekucji, gdy coś przebiło się przez żal i smutek widoczny w oczach Allison, ale wolałby, by powód był inny, albo przynajmniej by to nie on poruszył tę sprawę. O takich rzeczach dobrze wychowany mężczyzna nie powinien rozmawiać z kobietą będącą żoną innego! Dlatego też zrobił, co mógł, by się z tego wyślizgać, ale Benjamin się uparł — stwierdził, że skoro on, Howard, to wymyślił, to do niego też należy przekonanie Harringtonów do współpracy.

— Zdaję sobie sprawę, milady, że samo poruszenie tego tematu jest impertynencją, ale wygląda na to, że jest to, niestety, jedyny sposób na uniknięcie wysoce prawdopodobnego kryzysu politycznego, jak też utrzymanie Klucza wśród najbliższych.

— Ale… — Allison ugryzła się w język i wyciągnęła z kieszeni pisak.

Wsunęła końcówkę do ust i zagryzła mocno. Był to zły nawyk datujący się od czasu praktyk w jednym ze szpitali na Beowulfie, gdy odkryła, że doskonale działa jako środek uspokajający w sytuacjach, gdy ma się ochotę kogoś zabić, a nie można. Dzięki temu mogła zmusić się do w miarę spokojnej oceny tego, co usłyszała, a czego nawet nie była w stanie zakwalifikować.

Zaskoczyła ją własna reakcja, a raczej stopień jej skomplikowania. Oboje z Alfredem w końcu zdołali pozbierać się i dojść ze sobą do ładu po śmierci córki, choć jemu przychodziło to trudniej. Każde wspomnienie nadal bolało i zdarzało jej się żałować, że nie mają drugiego dziecka. Zbyt długo z tym zwlekali, a raczej ona zwlekała. Dało o sobie znać wychowanie w środowisku, w którym zbyt ochocze zwiększanie populacji stanowiło rzadkość, i to niezbyt mile widzianą. Na Sphinksie nadal liczącym mniej niż dwa miliardy mieszkańców wielodzietne rodziny były normą, a ona zawsze chciała mieć więcej niż jedno dziecko. To zresztą był jeden z powodów, dla których Sphinx wydał jej się atrakcyjny, tylko jakoś tak wyszło, że znalazła się cała masa spraw ważniejszych…

No a poza tym musieli się spieszyć — biologicznie zdolni byli zostać rodzicami jeszcze przez co najmniej pięćdziesiąt lat standardowych. Tyle że gdyby się pospieszyli i mieli jeszcze jedno dziecko, może utrata Honor nie byłaby aż tak straszna i…

Otrząsnęła się i zwymyślała w duchu od idiotek. To, co mogło się wydarzyć, nie było w stanie zmienić tego, co się wydarzyło, a nawet gdyby miała pięcioro dzieci, nie byłaby to żadna emocjonalna polisa. Nie należeli do osób, dla których szok uczuciowy byłby łagodniejszy tylko dlatego, że pozostało jeszcze dużo młodych z miotu. I byłoby to zresztą godne pogardy.

Mimo to czuła się niewyraźnie, gdy Clinkscales poruszył ten temat. Częściowo była to odruchowa reakcja: zawsze się zapierała, gdy ktoś próbował ją nakłonić do czegokolwiek. Zwyczajowo stawiała sobie trudne do osiągnięcia cele, ale jeśli ktoś zaczynał jej mówić, że coś powinna albo że tego się od niej oczekuje, albo też, że to jej obowiązek, zaczynała się jeżyć. Wiedziała, że wynika to z przekonania, jakie żywiła w dzieciństwie, iż wszyscy na Beowulfie uparli się skłonić ją do wpasowania się w pewne ramy, co było głupie, ale niemniej tak właśnie to wyglądało z jej punktu widzenia. Dawno zdała sobie z tego sprawę i próbowała zwalczyć ten odruch, ale z marnym skutkiem.

Znacznie silniejsze było jednak coś innego — dziwne wrażenie, że jeśli zdecydowaliby się na dziecko po to, by odziedziczyło ono domenę Honor, byłaby to zdrada córki, którą stracili. Jakby była wyłącznie zlepkiem komórek, które można zastąpić innymi w myśl starego dowcipu: myjemy czy robimy nowe? Było to nielogiczne i absurdalne, ale bynajmniej nie osłabiało siły tego przeświadczenia.

Na co pewnie miało wpływ jej podejście do dziedzicznych tytułów… Prychnęła i kolejny raz przygryzła pisak. Większość przybyszy z innych planet była pod wrażeniem reputacji, jaką cieszył się Beowulf w kwestii wolności wyboru stylu życia i preferencji seksualnych. Nigdy nie zdali sobie oni sprawy z tego, że planeta tak naprawdę była konformistyczna; to było widoczne jedynie dla jej mieszkańców. Sprowadzało się to do tego, że każdy mógł robić co chciał, jak długo mieściło się to w akceptowanym społecznie i ekonomicznie zestawie możliwości. I wszyscy byli na dodatek niesamowicie dumni z tego, jak to górują wolnością przekonań nad całą resztą zacofanych prymitywów.

Choć przyznać należało, że mimo tego całego wewnętrznego uporządkowania Beowulf nie był monarchią dziedziczną i nie istniała na nim żadna arystokracja. Był oligarchią elekcyjną zarządzaną przez radę dyrektorów wyłanianą z grona wybieranych przez obywateli reprezentantów. Byli oni przedstawicielami profesji, nie okręgów geograficznych. System, pomijając sporadyczne problemy, działał całkiem skutecznie przez prawie dwa tysiące lat.

Wychowana w takim środowisku, zawsze czuła przynajmniej rozbawienie, stykając się z arystokratycznymi tradycjami, tytułomanią i całą resztą. Nie odbijało się to co prawda bezpośrednio na jej życiu, jako że Harringtonowie należeli do wolnych posiadaczy ziemskich, nie do arystokracji, i musiała przyznać, że w przypadku Królestwa Manticore monarchia sprawdzała się dużo lepiej niż duża część demokracji, z jakimi miała kontakt, ale rozbawienie pozostało. Dużą ulgę sprawiło jej odkrycie, że społeczeństwo Królestwa ma zwyczaj niewtrącania się w życie jednostek. Naprawdę niewiele osób nie poddanych podobnej presji psychicznej jak ta panująca na Beowulfie mogło zrozumieć, jaka to ulga. Presja ta była ogłupiająca, śmiertelnie poważna i nieskończenie cierpliwa, a jej celem było przekształcenie ofiary w uznany ideał dla jej własnego szczęścia. Protesty lekceważono, bo były wynikiem młodości, niedoświadczenia czy głupoty, a cierpliwością w końcu dało się osiągnąć wszystko…

Na wspomnienie tego jeszcze jej się robiło duszno.

Co nie zmieniało faktu, iż zawsze za absurd uznawała prawo dziedziczenia pozycji, władzy i autorytetu choćby w ograniczonym stopniu, tak jak działo się to w Gwiezdnym Królestwie. To mogło być genetyczne…

Absurd ten stał się znacznie mniej zabawny, gdy Honor została patronką Harrington i przeistoczyła się w wielką feudalną władczynię. Allison tak naprawdę nie zdążyła się do tego nigdy przyzwyczaić. Natomiast zauważyła zmiany, jakie w niej to wywołało, oraz to, co rozbudziły w jej dziecku nowe obowiązki. I wiedziała, że Honor świadomie nigdy nie zostawiłaby swoich ludzi bez opieki czy swej przybranej ojczyzny u progu kryzysu politycznego, takiego, jaki właśnie opisał Clinkscales.

— Nie wiem — powiedziała w końcu spokojnie. — Nigdy o tym z Alfredem nie rozmawialiśmy. I uprzedzam, że niełatwo będzie nam uporać się z odruchowym samooskarżaniem się, że chcemy to zrobić tylko po to, by ją zastąpić. Jeżeli naturalnie w ogóle się na to zdecydujemy.

Ostatnie słowa powiedziała znacznie ciszej. Clinkscales pokiwał głową i przyznał:

— Zdaję sobie z tego sprawę, milady. I wiem, że nie to by wami kierowało. Nikt nie jest w stanie jej zastąpić… ale można spróbować pomóc w dopilnowaniu, by jej domena pozostała we władzy kogoś, kogo ona by zaakceptowała.

— Ha… — Allison zdała sobie sprawę, że znów obgryza pisak, i zmusiła się, by go schować do kieszeni. — Zakładając, że zgodzilibyśmy się, na początek widzę dwa dość poważne problemy. Pierwszy to taki, czy jest to uczciwe wobec Devona. Nie chodzi o to, że spodziewał się odziedziczyć coś po Honor, ale o to, że już został poinformowany przez Kolegium Heraldyczne, że odziedziczy jej tytuł, choć earlem Harrington zostanie oficjalnie dopiero za parę miesięcy. Jeżeli zgodzimy się na waszą prośbę, to dziecku będzie także przysługiwał ten tytuł, co oznacza, że trzeba będzie go odebrać Devonowi na rzecz kogoś, kogo jeszcze nawet nie ma.

Umilkła i skrzywiła się z niesmakiem. Nim jednak Clinkscales zdążył coś powiedzieć, dodała:

— Prawdę mówiąc, wolałabym w ogóle się nad tym nie zastanawiać. Oboje wolelibyśmy, żeby ewentualnie dziecko pojawiło się dlatego, że go chcemy, a nie dla wypełnienia jakiegoś zadania. I przyznam się, że duża część mojej niechęci do całego pomysłu bierze się stąd, że uważam, iż to powinna być nasza prywatna decyzja, która nie powinna obchodzić nikogo więcej. I nie mieć wpływu na tak wiele osób! — Ponownie umilkła, ale na krócej. — Poza tym niezależnie od tego, jak by mi się to nie podobało i jaki by miało wpływ na los Devona, jest jeszcze drugi, znacznie poważniejszy problem, nad którym musimy się oboje z Alfredem zastanowić. I umilkła, tym razem na długo.

— Jaki to problem? — spytał łagodnie Clinkscales, gdy milczenie zaczęło się przeciągać.

— Czy byłoby to uczciwe w stosunku do dziecka — odpowiedziała cicho. — Jakie mamy prawo sprowadzać na ten świat człowieka nie dlatego, że tego chcemy i że pragniemy dać mu wolność wyboru tego, kim się stanie, lecz dlatego, że władca, rząd czy my sami zdecydujemy, że jest ono nam potrzebne, i z góry ustalimy, kim ma zostać. Moja córka zdecydowała się zostać patronką z własnej woli. Jakie mamy prawo zmuszać do tego kogoś, kogo w ogóle nie znamy. I druga strona medalu: jak ten ktoś zareaguje, gdy zrozumie, co zrobiliśmy i dlaczego. Czy uzna, że kierowały nami jedynie względy polityczne, a nie miłość do niego? Czy znienawidzi nas, gdy uzna, że jest wyłącznie narzędziem?

Wzruszyła wymownie ramionami i umilkła na dobre. Cisza trwała kilkanaście długich sekund i przerwało ją dopiero ciche westchnienie Clinkscalesa.

— Nie rozpatrywałem tego z tej perspektywy, milady — przyznał. — I myślę, że większość mieszkańców Graysona by tego nie zrobiła… Nasze struktury rodzinne i klanowe są niezwykle ścisłe i bliskie, i to od samego początku kolonizacji planety. To umożliwiło nam przetrwanie. Te więzi są prawdopodobnie tak ścisłe, że czulibyśmy się nieco zagubieni, gdybyśmy nie mieli tego zewnętrznego czynnika pomagającego nam zdefiniować, kim i czym jesteśmy. Widziałem jednak, jakie konsekwencje może mieć rodzenie dzieci jedynie dla zaspokojenia poczucia obowiązku czy ambicji posiadania następcy. Proszę pamiętać o dysproporcji stosunku płci rodzących się dzieci i dodać do tego fakt, iż kobiety mogą dziedziczyć dopiero od dziewięciu lat… Widziałem, jakie skutki powoduje uświadomienie sobie przez chłopaka, że rodzice zmajstrowali go jedynie dlatego, że wymagało tego dobro klanu i domeny. Często nie były to miłe skutki… ale jeszcze częściej w ogóle nie występowały, gdyż nawet jeśli takie były powody, to po narodzinach sytuacja ulegała zmianie, bo dzieci są dla nas najcenniejszym darem Boga. Jeżeli ktoś w tej galaktyce naprawdę tak uważa, to właśnie mieszkańcy Graysona. I dzieci są szczerze kochane, nawet jeśli urodziły się w wyniku małżeństw czysto politycznych. Dlatego nie dorastają w przekonaniu, że są tylko narzędziem czy wynikiem politycznej konieczności.

— Tak, ale… — zaczęła i urwała, widząc, że Clinkscales potrząsa głową.

— Milady, znałem pani córkę — powiedział cicho. — A każdy, kto miał zaszczyt poznać ją tak blisko jak ja, wie, że nigdy w jej życiu nie było momentu, w którym zwątpiłaby w waszą miłość i przestała was kochać. I dlatego uważam, że jesteście w stanie wychować z taką samą miłością drugie dziecko. I sprawić, by było sobą, a nie jedynie przygotowanym do określonego zadania osobnikiem. Proszę nie pozwolić, by wątpliwości czy żal zaważyły na waszej decyzji w tej sprawie.

Allison zamrugała gwałtownie, czując łzy pod powiekami. Clinkscales zaskoczył ją — co prawda dawno już zweryfikowała swoje pierwsze wrażenie i nie postrzegała go jako kostycznego dziadka i uosobienia tradycjonalizmu, ale nie podejrzewała go o taką łagodność i mądrość. Poczuła wstyd, że mimo wszystko dała się zwieść pozorom.

Co prawda nadal miała wątpliwości, czy zgodzić się na łagodne i uprzejme, ale w końcu żądanie, jednak przyznać musiała, że jego słowa w znacznym stopniu uspokoiły ją co do tego, czy potrafią wychować to dziecko z miłością i troską równą tym, z jakimi wychowywali Honor.

Istniał jeszcze jeden problem, o którym z rozmysłem Clinkscalesowi nie wspomniała — to, czego się dowiedziała, opracowując genom, i jak dotąd nie potrafiła zdecydować, co z tym zrobić. Istniało spore prawdopodobieństwo, że Protektor zrezygnuje z całego pomysłu, gdyby okazało się, że po tej rewelacji nazwisko Harrington będzie równoznaczne z przekleństwem…

Odsunęła tę myśl i wstała.

Clinkscales także wstał.

Uśmiechnęła się i powiedziała:

— Obiecuję, że się nad tym zastanowię. A raczej że oboje z Alfredem się nad tym zastanowimy. I uprzedzam, że będzie to wymagało czasu.

Wyciągnęła ku niemu dłoń, którą ucałował zgodnie z graysońskim zwyczajem.

— Dziękuję, milady — powiedział cicho. — O nic więcej nie prosimy. Oby Tester pomógł wam w podjęciu decyzji.



* * *


— Nie wiem, Alley.

Alfred Harrington wyglądał przy żonie jak człowiek-góra: był o cztery centymetry wyższy od córki, a jego ciało składało się z mięśni, ścięgien i kości przygotowanych do życia na planecie z siłą przyciągania o dziesięć procent większą niż panująca na Beowulfie. Mimo to wydawał się znacznie od niej delikatniejszy, zwłaszcza w ciągu ostatnich dwóch miesięcy. Dostanie się Honor do niewoli, a potem jej śmierć ugodziła go tak, że nadal jeszcze budził się w nocy z krzykiem albo z płaczem. Na szczęście coraz rzadziej, ale poprawa następowała niezwykle powoli.

Allison siadła obok niego na sofie i wsunęła się pod jego prawe ramię.

— Powiedziałam Clinkscalesowi, że musimy to przemyśleć — odparła, wtulając się w niego.

Już nie pierwszy raz dochodziła do wniosku, że choć większy nie znaczy lepszy, to posiadanie dużego mężczyzny ma spore zalety, jeśli chodzi o wtulanie, przytulanie i moszczenie się na jego kolanach. Ledwie to zrobiła, dołączyły do nich Nelson i Samantha, która przyniosła ze sobą Jasona (nadal najbardziej samodzielnego odkrywcę wśród potomstwa). Kociak natychmiast wdrapał się Allison na kolana i złapał jej wolną rękę, owijając się wszystkimi kończynami łącznie z ogonem wokół dłoni i przedramienia. I zaczął się z nią siłować. Było to o tyle zabawne, że ręka Allison nie stawiała żadnego oporu. Samantha usiadła prosto, owinęła dwie pary łap ogonem i zajęła się kosmetyką wąsów chwytną łapą. Nelson zaś rozwalił się na kolanach Alfreda niczym uosobienie lenistwa i wygodnictwa, na dodatek pozbawione kości.

— Hmm… — mruknął Alfred Harrington, zauważając, że coś mu przybyło na kolanach, ale nadal był za bardzo pogrążony w myślach, by zarejestrować co to takiego.

Odruchowo pogłaskał ów ciężar, wpatrując się niewidzącymi oczami w Jasona. Nelson zamruczał zadowolony i rozłożył się jeszcze bardziej, bezwstydnie wykorzystując okazję.

Dopiero po kilkunastu sekundach Alfred potrząsnął głową, budząc się z zamyślenia.

— Wiesz, to i tak by wyszło, kiedykolwiek byśmy zaczęli rozmawiać, czy chcemy mieć następne dziecko, Alley.

Allison spojrzała na niego pytająco, więc wzruszył ramionami i wyjaśnił:

— To i tak byłby brat czy siostra Honor, a to znaczy, że cała sprawa dziedziczenia prędzej czy później wyskoczyłaby jak diabeł z pudełka, czy byśmy tego chcieli, czy nie.

— Wiem — westchnęła.

Jason zdołał pokonać jej nie stawiającą oporu rękę i sprowadzić ją do położenia, o które mu chodziło, i jego pełne zadowolenia mruczenie wypełniło chwilową ciszę.

— Nie myślałam o tym wcześniej… — dodała Allison. — Wiesz sam, jak to wyglądało.

Kiwnął głową potakująco. Allison zaś westchnęła i dodała:

— Dziedziczenie dynastyczne nie jest czymś, co odruchowo przychodzi na myśl uczciwej dziewczynie z Beowulfa.

— Ani normalnemu człowiekowi z planety Sphinx — dodał, dotykając delikatnie czubka jej nosa wskazującym palcem lewej dłoni.

I roześmiał się.

— Poza tym przyrzekliśmy sobie, że nie będziemy sobie zawracać głowy podobnymi sprawami.

— Przyrzekliśmy… ale życie idzie naprzód i sytuacja się zmieniła — przyznał, świadomie już drapiąc Nelsona za uszami. — Zawsze chcieliśmy mieć więcej dzieci, więc wydaje mi się, że pozostaje tylko kwestia, czy pozwolimy im wpłynąć na to, kiedy to nastąpi, albo też damy się zniechęcić do tego pomysłu.

— Fakt.

Pogładził ją delikatnie po włosach; zamruczała prawie tak głośno jak Jason. Zaśmiał się, ale spoważniał, słysząc jej następne słowa.

— Naturalnie wyniki moich badań mogą skomplikować całą sprawę, i to znacznie.

— Nie bardzo wiem dlaczego. Nie masz przecież nic wspólnego ze zmianami, ty je tylko zauważyłaś.

— W pewnych kulturach mają przykry zwyczaj odstrzeliwania posłańców przynoszących złe wieści. I nie zapominaj, mój drogi, że jesteśmy na raczej religijnej planecie. Biorąc pod uwagę pierwotne podejście Kościoła Ludzkości Uwolnionej do nauk, martwi mnie bardziej niż trochę, czy tubylcy podejdą do tej wiadomości tak spokojnie jak ty czy ja.

— Cóż, w takim razie nie pierwszy raz ktoś o nazwisku Harrington podniesie im poziom adrenaliny. Powinni się już do tego przyzwyczaić, a jeśli tego nie zrobili, to najwyższy czas, żeby się nauczyli, skoro chcą obdarować kluczem patrona nasze następne dziecko.

— Proszę, proszę, ale ktoś tu ma wysokie mniemanie o sobie — skomentowała i roześmiała się.

W odpowiedzi pokazał zęby w grymasie godnym treecata.

Zachichotała zadowolona, że znów zaczął żartować i przekomarzać się tak jak przez ostatnie sześćdziesiąt lat standardowych. Chciała coś powiedzieć, powitać go z powrotem po okresie rozpaczy i powagi, ale zdecydowała, że jest jeszcze zbyt wcześnie. Zamiast tego wtuliła twarz w jego szeroką pierś i skupiła się na zapasach z Jasonem.

— Wiesz — odezwał się po chwili Alfred. — Sądzę, że powinnaś o tym, co odkryłaś, porozmawiać z kimś, kogo dyskrecji jesteś pewna, ale kto może ci uzmysłowić, jaka najprawdopodobniej będzie reakcja większości.

— Sama nad tym myślałam — przyznała nieco oschle — tylko nie wymyśliłam z kim. Clinkscales ma dość na głowie, Miranda była zbyt blisko Honor i jest zbyt blisko nas. Nie zrobi tego celowo, ale przepuści odpowiedź przez filtr tego, co do nas czuje, co złagodzi reakcję. Naturalnie zakładając, że nie wyjdzie z niej starannie dotąd maskowany fanatyzm religijny!

— Co by cię naprawdę szczerze zaskoczyło — dodał.

— A owszem, ale z drugiej strony, choć rzadko, to jednak myliłam się w ocenie ludzi i wolałabym akurat w tej sprawie tego nie zrobić.

— Rozumiem… — Alfred pogłaskał Nelsona i zachichotał, widząc poczynania Samanthy.

Ta bowiem najwyraźniej uznała, że skoro nikt się nią nie interesuje, to najwyższy czas to zmienić. Podkradła się i wcisnęła między Harringtonów niczym plastyczna masa, po czym poklepała Allison po udzie, domagając się pieszczot — w końcu Jason zajmował tylko jedną jej rękę, więc druga leżała bezczynnie.

Allison spełniła jej żądanie, drapiąc ją za uszami.

Alfred zaś niespodziewanie spoważniał i zamilkł.

— Wiesz… — po chwili powiedział powoli. — Myślę, że właśnie wpadłem na pomysł…

— Jaki?

— Najbardziej martwi cię religijny aspekt tej sprawy, zgadza się? Chodzi o to, jak zareagują bardziej konserwatywne kręgi kościelne, tak?

Przytaknęła bez słowa.

Alfred wzruszył ramionami i spytał:

— To dlaczego nie sprawdzić tego na samej górze? Z tego, co Mac rano wspominał, wnoszę, że wielebny Sullivan ma się zjawić za tydzień czy dwa.

— Wielebny…? — Allison zmarszczyła brwi, myśląc intensywnie. — Rozważałam taką ewentualność, ale zrezygnowałam… ze strachu. Z tego, co wiem, jest znacznie… bardziej zacięty niż Hanks. A jeśli to oznacza, że jest bardziej ortodoksyjny? Jeżeli spróbuje zmusić mnie, abym nie ujawniała tego, co odkryłam?

— A jeśli wymyślasz bezpodstawne obawy? — skontrował. — Zgadzam się, że nie bardzo zachowaniem przypomina Hanksa, którego opisywała Honor, ale jakoś nie chce mi się wierzyć, żeby Synod wybrał na jego następcę idiotę czy fanatyka. Na dodatek, jeśli dobrze pamiętam, to Hanks sam go wybrał i przygotował.

Allison przytaknęła, a on ponownie wzruszył ramionami.

— Skoro tak, to uważam, że istnieje duża szansa na to, że zachowa się rozsądnie. A nawet jeśli nie, to kiedyś będzie musiało dojść między wami do konfrontacji, bo jakoś nie widzę oczami wyobraźni, jak się potulnie uginasz i milczysz.

Co ci szkodzi teraz sprawdzić, jaka będzie jego reakcja? Jeśli będzie stwarzał problemy, możesz go łatwiej przekonać, bo nie będzie do niczego uprzedzony. A poza tym na całym Graysonie nie znajdziesz nikogo, kto byłby wiarygodniejszym źródłem informacji odnośnie do reakcji całego Kościoła jako takiego.

— Zwłaszcza z tym ostatnim nie sposób się nie zgodzić — przytaknęła.

I zamilkła na długą chwilę.

— Chyba masz rację — powiedziała w końcu. — Zawsze miałeś lepsze wyczucie, jak postępować z tymi na górze.

— To dzięki tym zmarnowanym latom w Królewskiej Marynarce — poinformował ją radośnie. — Umiejętność wykorzystywania hierarchii służbowej to podstawa przeżycia w każdym wojsku i szpitalu wojskowym. Albo się tego nauczysz, albo skończysz jako pacjent.

— Tak?! Ciekawych rzeczy się tu dowiaduję! Na przykład w jakim to zacofanym i autorytarnym systemie spędziłeś młodość.

— W przeciwieństwie do ciebie, wychowanej na planecie — wzorze wszelkich cnót słynącym z rozpusty, libertyństwa, konformizmu i zboczeń na całą galaktykę?

— Właśnie — potwierdziła radośnie.

Dalszą wymianę zdań przerwał im melodyjny dźwięk.

— Obiad! — jęknęła Allison i usiadła prosto. — Mocno jestem potargana?

— Tak sobie — ocenił po przelotnym spojrzeniu.

— Cholera! Teraz Miranda i Mac będą wiedzieć, że skończyło się tylko na gadaniu! Następnym razem proszę mi się lepiej starać! Mam reputację do utrzymania, jakbyś nie wiedział!

Alfred nadal nie do końca panował nad rozbawieniem, gdy dwie minuty później doszli do drzwi jadalni.



Rozdział VI

— Dziękuję, że zgodził się pan ze mną spotkać tak szybko.

— Proszę mi wierzyć, lady Harrington, że cała przyjemność z niespodzianki jest po mojej stronie. Zawsze cieszy mnie pani widok, a zarówno ja osobiście, jak i Kościół w pełni zdajemy sobie sprawę, jak ważne jest to, czym się pani zajmuje. Jeżeli połączy się te dwa czynniki…

Łysy i obdarzony imponującym haczykowatym nosem wielebny Sullivan, głowa Kościoła Ludzkości Uwolnionej, podał ramię Allison Harrington, uśmiechnął się i zaprowadził ją do stolika ustawionego w przeciwległym w stosunku do wejścia końcu swego gabinetu. Gabinet znajdował się na trzecim piętrze katedry Harrington wyposażonej, jak wszystkie katedry na Graysonie, w wygodne mieszkanie przeznaczone do wyłącznego użytku wielebnego. Sullivan posadził gościa w jednym z wygodnych foteli otaczających stolik z wypolerowanego kamienia i ceremonialnie nalał herbaty do dwóch filiżanek z cienkiej porcelany. Srebrny czajnik błyszczał jak lustro w promieniach wpadającego przez okno słońca, a wpadało go naprawdę dużo, gdyż okno zajmowało całą ścianę.

Do Allison dotarł aromat napoju, wywołując kolejne zaskoczenie. Zielona herbata Sun Plantation nr 7 miała specyficzny, niemożliwy do pomylenia z innym zapach i smak — i ten właśnie zapach czuła. Nie ulegało wątpliwości, że wielebny (albo raczej któryś z jego pomocników) zadał sobie trud dowiedzenia się różnych ciekawostek na jej temat, jak choćby tego, co najbardziej lubi pić. Ta odmiana herbaty pochodziła z Beowulfa i bez problemów można ją było kupić w Gwiezdnym Królestwie, tyle że nie należała do tanich. Natomiast, o czym miała już okazję się przekonać, nie była tak łatwo dostępna na Graysonie.

— Słodzi pani, lady Harrington? — spytał uprzejmie Sullivan.

Tym razem Allison uśmiechnęła się z uznaniem — grał naprawdę doskonale: no bo jeśli ktoś sprawdził, jaki gatunek herbaty najbardziej lubi, to tym bardziej dowiedział się, czy używa cukru, a jeśli to ile. Jednak nic w zachowaniu gospodarza, zaczynając od uniesionych w uprzejmym zainteresowaniu brwi, nie wskazywało, że to wie.

— Dwie kostki proszę.

— Naturalnie, milady. — Wpuścił delikatnie dwa białe sześciany do jej filiżanki, zamieszał i podał jej naczynie razem z talerzykiem. — Zapewniam, że tak herbata, jak i cukier mają równie niską zawartość metali jak produkty spożywcze w Królestwie.

— Dziękuję — powtórzyła i spokojnie poczekała, aż dokończy robić herbatę sobie, nim upiła pierwszy łyk.

Sullivan uśmiechnął się, widząc, że jej zadowolenie nie jest udawane.

Rozpoznała ten uśmiech, gdyż często widywała go na twarzach mężczyzn. Większość poznanych osobników płci męskiej najwyraźniej radowało sprawianie jej przyjemności. Tak zresztą powinno być, ale nadal czasem zaskakiwało ją, gdy orientowała się w pewnym momencie, że jakiś konkretny mężczyzna także zalicza się do tej grupy. Tak właśnie było w tym wypadku. Co prawda już na samym początku odkryła, że graysońscy mężczyźni są niezwykle szarmanccy i uprzejmi, ale jeszcze nim postawiła stopę na powierzchni planety, wiedziała też i to, że są przekonani o własnej wyższości, przemądrzali i nadopiekuńczy. Dlatego przybyła tu gotowa ustawić ich odpowiednio, jeżeli chodzi o traktowanie jej skromnej osoby, co naturalnie okazywało się czasem potrzebne, ale rzadziej niż zakładała. I nigdy nie musiała robić tego powtórnie — uczyli się szybciej, niż można się było spodziewać. Z drugiej strony większość czasu spędzała w domenie Harrington uchodzącej za najbardziej postępową…

Wielebnego Sullivana jak dotąd spotkała tylko przy okazji formalnego pogrzebu Honor, więc nie miała okazji go poznać. Opinię wyrobiła sobie na podstawie listów Honor i rozmów z Mirandą, toteż wiedziała, że w głębi serca jest znacznie większym konserwatystą niż Hanks. Nie odbijało się to w żaden sposób na jego oficjalnym stanowisku — był równie zdecydowanym zwolennikiem reform jak poprzednik i wspierał je na wszelkie sposoby całym autorytetem Kościoła. Natomiast prywatnie nie czuł się na nowym, reformowanym Graysonie tak swobodnie i dobrze jak choćby Howard Clinkscales. Dlatego podświadomie spodziewała się, że będzie to widoczne także w jego podejściu do kobiet z autorytetem — takich jak ona.

Podobnych zachowań doświadczyła ze strony co bardziej zatwardziałych konserwatystów wśród graysońskich lekarzy. Teraz była potrójnie zaskoczona — Sullivan nie dość, że nie był sztywny i najwyraźniej dobrze się czuł w jej towarzystwie, to na dodatek nie wyglądał na duchowego przywódcę dość ortodoksyjnego Kościoła. Nie żeby spodziewała się natchnionego ascety z ogniem w oczach… ale przynajmniej kogoś wywołującego choćby nieco podobne skojarzenia…

A wielebny za nic nie sprawiał takiego wrażenia. Ba, nie dość tego. Wcale nie ukrywał, że ona mu się podoba, i widać było, że nie ma nic przeciwko małemu flirtowi. Wiedziała, że jest żonaty, i to trzy razy, i nie podejrzewała, by posunął się dalej, ale z całej jego postaci emanowała radość życia i witalność, których się nie spodziewała.

Być może dlatego, że Honor ani słowem o tym nie wspomniała… a ona zapomniała, że córka musiała się potknąć o chłopa, by zauważyć istnienie drugiej płci w okolicy. A i to nie za każdym razem. Cóż, należało po prostu pamiętać, że pod całą tą uprzejmością i sztywnymi zasadami zachowania w obecności i w stosunku do cudzych żon kryli się zwyczajni mężczyźni o zupełnie zdrowych odruchach i zainteresowaniach. Zawsze uważała, że tak samo jest w przypadku wyższych klas, tylko nigdy nie chciało jej się wystarczająco głęboko pogrzebać, by dla własnej satysfakcji tego dowieść. Miło było odkryć, że u duchownych (przynajmniej niektórych) także pozostały zdrowe, naturalne skłonności.

Wyjaśniało to zresztą jego podejście do niej. Co prawda, podobnie jak większość mieszkańców Graysona, nadal przestawiał się na nowe normy społeczne i zasady obyczajowe.

I być może podobnie jak część z nich niewiele z tych zasad kiedykolwiek zrozumie, ale przynajmniej nauczy się je rozpoznawać i właściwie na nie reagować. Natomiast w jej zachowaniu, a zwłaszcza w błysku w oczach, rozpoznał coś, co znał, i doskonale wiedział, jak na to zareagować. Przynajmniej jak długo będą przestrzegali dotychczasowych graysońskich zasad.

Było to dlań miłą odmianą, a Allison nie zamierzała tego zmieniać, gdyż dzięki temu miała ułatwione zadanie. Popijając drobnymi łyczkami herbatę, przetrawiła uzyskane właśnie informacje i dokonała stosownych zmian w strategii prowadzenia merytorycznej części rozmowy. Założyła bowiem błędnie, że wielebny jest odporny na nowe idee, by nie rzec nieco ciężko myślący. Tymczasem okazało się, że umysł ma bystry, a reszta była błędnym wnioskiem wynikającym z niedokładnych informacji. Otóż wielebny słynął z braku cierpliwości do durniów, bez względu na to, kim ci durnie byli.

Uporządkowała plany, odstawiła spodek z filiżanką i sięgnęła po niewielką walizeczkę, którą ze sobą przyniosła, i postawiła obok fotela. Teraz położyła ją na kolanach i otworzyła.

— Zdaję sobie sprawę, że jest pan zajętą osobą i że wcisnął pan spotkanie ze mną w dość napięty rozkład zajęć, więc jeśli nie ma pan nic przeciwko temu, chciałabym zmarnować jak najmniej pańskiego cennego czasu i przejść do powodu, dla którego prosiłam o możliwość jak najszybszego zobaczenia się z panem — powiedziała z uśmiechem.

— Mój rozkład zajęć prawie zawsze jest napięty, milady — odparł z lekkim rozbawieniem. — Ale proszę mi wierzyć, czas spędzony z panią nigdy nie będzie dla mnie stracony.

— No proszę! Szkoda, że do Królestwa nie da się importować trochę graysońskich dobrych manier!

— Byłaby to nieuczciwa transakcja, pani — sprzeciwił się z szerokim uśmiechem. — Pani Królestwo miałoby jedynie nasze zachwyty nad pani urodą i wdziękiem, podczas gdy my dysponowalibyśmy ich obiektem we własnej osobie.

Allison roześmiała się i potrząsnęła głową. Wielebny zaś usiadł wygodniej, starannie balansując spodkiem i filiżanką. I spoważniał, uważnie obserwując, jak gość ustawia na stoliku miniaturowy holoprojektor i uaktywnia elektrokartę.

— Muszę się przyznać, że prosząc o to spotkanie, miałam pewne obawy — zagaiła poważnym i rzeczowym tonem. — Jak pan wie, od ponad sześciu standardowych miesięcy pracuję nad sporządzeniem genomu dla Graysona. Niedawno odkryłam coś, co, obawiam się, dla części mieszkańców planety może się okazać… niepokojące.

Sullivan zmarszczył krzaczaste brwi. Nie była to jednak oznaka gniewu, lecz namysłu i koncentracji.

— Zacznijmy od pytania — dodała Allison. — Co pan wie, wielebny, o genetycznym pochodzeniu mieszkańców Graysona?

— Sądzę, że niewiele więcej od przeciętnego laika — przyznał po chwili. — Nawet nasi lekarze byli w tej kwestii o kilka wieków za Królestwem. Zdawaliśmy sobie jednak sprawę z konieczności zachowywania informacji o pochodzeniu poszczególnych ludzi, by uniknąć małżeństw osób blisko spokrewnionych i związanych z tym defektów genetycznych potomstwa, dlatego rejestry takie prowadzone były od czasu założenia kolonii. Obawiam się, że poza drzewem genealogicznym i historiami chorób w rodzinie wiem niewiele.

Umilkł i spojrzał na nią wyczekująco. Nie zapytał, dlaczego go o to zagadnęła, ale pytanie wisiało w powietrzu.

— Doskonale, skoro tak, będę się starała to wyjaśnić w najprostszy możliwy sposób, ale wpierw muszę panu coś pokazać… — zdecydowała Allison.

I włączyła holoprojektor.

Nad stolikiem pojawił się hologram chromosomu — schematyczny, nie wirtualne odwzorowanie rzeczywistości, toteż nie wyglądał zbyt interesująco. Niemniej w oczach Sullivana rozbłysło zainteresowanie, gdy zdał sobie sprawę, że patrzy na fragment wzoru, według którego powstało ludzkie życie. Allison nacisnęła jeden z przycisków i obraz zmienił się w powiększony wielekroć wycinek tego, co ukazywał przed chwilą.

— To długi łańcuch siódmego chromosomu — wyjaśniła i uaktywniła migający kursor. — A to jest gen o długiej i nie zawsze miłej historii. Pojedyncze jego mutacje wywołują chorobę znaną jako mukowiscydoza. Zmienia ona drastycznie funkcje wydzielnicze płuc i trzustki.

Nie dodała, że jakieś półtora tysiąclecia temu została ona praktycznie wyeliminowana na planetach posiadających nowoczesną opiekę medyczną. A na Graysonie, choć niezwykle rzadko, pojawia się nadal.

— Rozumiem… — mruknął po chwili Sullivan, po czym spojrzał na nią i spytał uprzejmie: — A dlaczego uznała pani za stosowne poinformować mnie o tym, milady?

— Dlatego, wielebny, że moje badania i poszukiwania wskazują zupełnie jednoznacznie, że ten właśnie fragment kodu genetycznego u wszystkich mieszkańców Graysona został celowo zmodyfikowany prawie tysiąc lat temu.

— Zmodyfikowany?! — Sullivan podskoczył i usiadł prosto.

— Albo zmieniony, jak pan woli. Sztucznie i celowo. Mówiąc inaczej: wszyscy mieszkańcy planety są genetycznie zmutowani — rzuciła Allison i zamarła.

Siedziała prawie nieruchomo, czekając na potencjalny wybuch. Który nie nastąpił — Sullivan przez długą chwilę milczał, przyglądając jej się tylko. Potem powoli opadł na oparcie fotela, ujął pospiesznie odstawioną przed chwilą filiżankę i upił spokojnie długi łyk. Nie wiedziała, czy próbuje w ten sposób zyskać na czasie, by pozbierać myśli, czy po prostu celowo rozładowuje napięcie. Przekonała się o tym dopiero, gdy przekrzywił głowę i zachęcił ją z całkowitym spokojem:

— Proszę kontynuować.

Jego głos był tak dalece pozbawiony jakiegokolwiek zaangażowania, że przez moment poczuła się prawie obrażona. Wzięła się jednak szybko w garść i zajęła notatkami. Pominęła ze trzy strony tekstu przygotowanego jako uspokajacz na wypadek histerii słuchacza, jako że oczywiste stało się, iż nie będzie go potrzebowała, i zaczęła wyjaśniać dalej:

— Oprócz badań laboratoryjnych zajęłam się także dość dokładnymi poszukiwaniami w planetarnych i rodowych bazach danych. — Na wszelki wypadek nie dodała, że zajęło jej to masę czasu z uwagi na archaiczny sprzęt i oprogramowanie tychże. — Konkretnie chodziło mi o jak najwcześniejsze archiwa medyczne. Najlepiej z samego okresu tworzenia kolonii. Chciałam sprawdzić, czy znajdę w nich coś, co rzuciłoby jakieś światło na moje odkrycie. Niestety, choć znalazłam zaskakująco wiele informacji na temat chorób poszczególnych kolonistów, na temat tego, co mnie interesowało, nie wyszperałam dosłownie nic. I dopiero to naprawdę mnie zaniepokoiło.

Spojrzała mu prosto w oczy.

— Pomyślała pani, że te informacje zostały celowo usunięte później? — spytał spokojnie Sullivan i roześmiał się, widząc jej minę. — Milady, mimo całej szczerości dobierała pani słowa z ostrożnością rasowego polityka. Jeżeli się to zauważyło, nie trzeba być geniuszem, by wydedukować powody pani zaniepokojenia. Cóż… podejrzewam, że możliwe, a nawet prawdopodobne jest, iż jacyś nadgorliwi słudzy Kościoła od czasu do czasu usuwali niewygodne czy też uznane za niebezpieczne informacje, ale robili to bez wiedzy, a przede wszystkim bez aprobaty Kościoła. Czy też samego Pana Boga, jeśli o to chodzi. Proszę nie być tak zaskoczoną i pomyśleć. Nazywamy Boga Testerem, ponieważ stawia przed nami Test Życia wymagający od nas ciągłego poddawania próbie tak siebie samych, jak i naszych przekonań czy dążeń, w miarę jak dorastamy w Jego miłości. Jak moglibyśmy to robić i na ile wiarygodny byłby to test, gdyby Kościół zmieniał i wypaczał informacje stanowiące podstawy podejmowanych przez nas decyzji?

— Nie… nie myślałam o tym w ten sposób… — przyznała z ociąganiem.

Tym razem Sullivan wybuchnął śmiechem.

— Ale wyraziła to pani niezwykle uprzejmie — ocenił, gdy się uspokoił. — Znacznie uprzejmiej niż większość przybyszy spoza planety. Jesteśmy zwolennikami starych zwyczajów i ludźmi głęboko wierzącymi, ale nasza wiara opiera się na indywidualnej woli wyboru. Nikt, ani patron, ani Protektor, ani nawet wielebny czy Synod, nie może wiernemu dyktować niczego w sprawach duchowych. Fakt, niełatwo jest utrzymać tę zasadę w praktyce, ale stanowiła ona i stanowi dynamiczną podstawę naszej wiary. Jest to zresztą uczciwe, jako że Bóg nigdy nie obiecywał, że Test będzie łatwy. Nie oznacza to także, że ustrzegliśmy się błędów ani że nie było takich okresów czy tematów, które wzbudziły zażartą, często przykrą dyskusję czy nawet spór doktrynalny. Poza jednym wyjątkiem wszystkie zakończyły się pokojowo i uważam, że wzmocniły nas. Natomiast pamięć o tych sytuacjach wywołuje w nas niepokój, kiedy ma dojść do zmian czy to w Kościele, czy to w społeczeństwie. Prawdę mówiąc, sam mam pewne zastrzeżenia może nie tyle co do natury niektórych zmian, ile do ich tempa. Mimo to nawet Kościół, a już tym bardziej kapłan nie powinien dyktować takich decyzji wiernym. Nie możemy też decydować, że ten lub tamten fragment wiedzy, obojętne jak nieprzyjemnej albo groźnej z uwagi na swe konsekwencje, powinien zostać zatajony, zniszczony czy dostępny jedynie dla wybranych. Dlatego proszę bez obaw wszystko wyjaśnić. Mogę coś nie w pełni zrozumieć, może mnie to, co usłyszę, zaszokować czy zmartwić, ale moim obowiązkiem jest wysłuchać wszystkiego i przynajmniej spróbować pojąć… i w żadnym wypadku nie obwiniać za wieści posłańca.

— Cóż… szkoda, że nie wszystkie religie, a zwłaszcza nie wszyscy kapłani tak do tego podchodzą — przyznała Allison.

Po czym uśmiechnęła się przekornie i powiedziała znacznie swobodniejszym tonem:

— W takim razie zgodnie z poleceniem przechodzę do rzeczy. Z tego, co zdołałam zrekonstruować, wynika, że przynajmniej jeden, a prawdopodobnie kilku członków ekipy medycznej przybyłej z kolonistami musiało być doskonałymi genetykami. Biorąc pod uwagę, jak bardzo ograniczone były możliwości ówczesnej techniki, to, co osiągnięto, jest naprawdę godne podziwu. Nie wiem, czy pan zdaje sobie z tego sprawę, ale w tych czasach używano jeszcze wirusów do umieszczenia genetycznych modyfikacji w stosownych miejscach, a nie dokładnie do tego zaprojektowanych nanomechanizmów organicznych. Był to, mówiąc krótko, okres prymitywizmu i rzeźnictwa z naszego punktu widzenia, a pogląd ten obowiązuje od paru ładnych wieków.

— Jestem mniej zaskoczony tym, że temu komuś się powiodło, niż pani myśli — wtrącił Sullivan. — Naszym przodkom, zwolennikom świętego Austina, nie podobało się, że technika odwiodła nas od sposobu życia, jaki przewidział dla nas Bóg. Natomiast byli też w pełni świadomi korzyści, jakie dawały nauki przyrodnicze, i traktowali je jako dar kochającego ojca, toteż od samego początku mieli zamiar przenieść z tego daru na Graysona tyle, ile tylko okaże się możliwe. Medycyna należy wszak do takich nauk. A dzięki takiemu właśnie podejściu przodkowie zdołali przeżyć na planecie, na której w innym przypadku po prostu stopniowo by wymierali.

— I tu dochodzimy do sedna — podjęła Allison. — Naukowców, którzy zainteresowali się tą sprawą po przystąpieniu Graysona do Sojuszu, zawsze dziwiło to, w jaki sposób kolonia w tak niekorzystnych warunkach środowiskowych zdołała przetrwać dłużej niż dwa do trzech pokoleń. Oczywiste było, iż w organizmach kolonistów musiała zajść jakaś zmiana adaptacyjna, która to umożliwiła, tylko nikt nie mógł zrozumieć, w jaki sposób nastąpiła ona tak szybko, że wpłynęło to na losy kolonii. Teraz sądzę, że wiem, jak to się stało.

Przerwała, wypiła trochę herbaty i usiadła wygodniej, zakładając nogę na nogę. Nie odstawiając filiżanki, zaczęła mówić dalej:

— Ciężkie pierwiastki, takie jak metale, przedostają się do organizmu głównie przez układy oddechowy i pokarmowy. Dlatego też systemy filtracyjne farm muszą działać stale, gdyż inaczej oczyszczona pierwotnie gleba z czasem stałaby się równie trująca jak przed dekontaminacją. Ten lub ci, którzy byli odpowiedzialni za zmiany, o których mówimy, mieli na celu zrobienie dokładnie tego samego w ludzkim organizmie: stworzenie systemu filtracyjnego poprzez wzmocnienie błon śluzowych w płucach i układzie pokarmowym. Pańskie proteiny wydzielnicze różnią się znacznie od moich, ponieważ są w stanie wiązać większość metalu wnikającego do organizmu, co pozwala na usuwanie ich w plwocinie i innymi sposobami. Dzięki temu nie odkładają się w tkankach tak, jak dzieje się to w moim organizmie. Naturalnie nie są w stanie wiązać wszystkiego, ale to dzięki nim organizmy ludzi z Graysona mają tak znacznie podwyższoną tolerancję na ciężkie metale. Jeszcze ze dwa-trzy miesiące temu uznawano, wiedząc, jak ograniczone środki techniczne mieli do dyspozycji wasi przodkowie oraz jakie mieli do nich podejście, że jest to efekt naturalnego procesu adaptacyjnego. Mimo iż wszystkich dziwiło błyskawiczne tempo tej ewolucji.

— Ale pani już nie uważa, że taki był prawdziwy powód — dodał cicho Sullivan.

— Nie, ponieważ wokół tego zmutowanego genu pokazanego na hologramie znalazłam resztki materiału genetycznego wirusa wywołującego przeziębienie. I uważam, że nie znalazł się tam przypadkowo.

— Dlaczego?

— Ponieważ przed osiągnięciem odpowiedniego poziomu nanotechnologii tego właśnie wirusa najczęściej używano jako nośnika w procesach wprowadzania pożądanej modyfikacji do organizmu. W tym przypadku niosło to dodatkowe korzyści, gdyż ludzie byli skupieni w habitatach, które zdołali zbudować, toteż rozpylony w nich wirus docierał z łatwością prawie do wszystkich. Ponieważ w archiwach nie znalazłam o tym wzmianki, istnieje duże prawdopodobieństwo, że wszystko utrzymywano w tajemnicy choćby z braku pewności, czy cała akcja się uda: nie chciano wzbudzać fałszywych nadziei w ludziach. Może zresztą były inne powody… W każdym razie przeziębienie stanowiło idealną przykrywkę dla całej operacji, gdyż nie wzbudzało niczyich podejrzeń.

— W rzeczy samej — przyznał wielebny i uśmiechnął się krzywo — a „inne” powody mogły faktycznie istnieć… Prawda jest taka, że nie zawsze, zwłaszcza w początkowym okresie, Kościół uważał, że szczerość jest nader użyteczną cnotą. Niektórzy preferowali dyskrecję, że się tak wyrażę. Jak pani na pewno odkryła w czasie poszukiwań, część pierwszych kolonistów była fanatykami, co zaowocowało zresztą wojną domową czterysta lat później. Mogło się zdarzyć, że władze Kościoła obawiały się, iż w tak trudnych warunkach, w jakich żyli pierwsi koloniści, co bardziej zaślepieni fanatycy sprzeciwią się permanentnej zmianie genetycznej, zwłaszcza że miałaby dotyczyć wszystkich następnych pokoleń. Żeby uniknąć niepokojów, mogła zostać podjęta decyzja, by utrzymać całą sprawę w tajemnicy.

— W każdym razie dzięki temu organizmy kolonistów zyskały szansę przetrwania w otaczającym ich trującym środowisku — podjęła Allison, gdy wielebny umilkł. — Niestety, ponieważ pracowano w pośpiechu i użyto najprostszej z istniejących metod, nawet jak na ówczesne warunki, musiało to dać skutki uboczne. Proszę mnie dobrze zrozumieć: nie krytykuję, tylko stwierdzam fakt. Ten lub ci, którzy to zrobili, mieli ograniczone środki i mało czasu, więc ich osiągnięcie jest tym większe. Natomiast z tych powodów zrezygnowano z tak dokładnych analiz, jakie powinno się przeprowadzić i jakie zapewne chciano by przeprowadzić. No i wyszło na to, że nie rozpoznano, iż w ten sposób przypadkiem wprowadzono równocześnie drugą, całkowicie niezamierzoną modyfikację.

— Niezamierzoną? — Sullivan zmarszczył brwi. Allison przytaknęła zdecydowanie.

— Co do tego nie mam żadnych wątpliwości. I sądzę, że wyjaśnieniem, dlaczego tak się stało, jest w pierwszej kolejności to, że pierwsza pożądana mutacja musiała być dziedziczna. Gdyby nie była, przyniosłaby rezultaty jedynie dla pokolenia poddanego oddziaływaniu wirusa i zaginęła wraz z pierwszym pokoleniem kolonistów, a więc niczego by nie dała. Dlatego wirus użyty jako nosiciel musiał zostać zmodyfikowany tak, by zdołał przeniknąć przez błony śluzowe i wykazał szczególną skłonność do zadomowienia się w komórkach rozrodczych jajników i jąder. Tylko w ten sposób bowiem mutacja mogła zostać przekazana następnemu pokoleniu już naturalną drogą. Musiano osiągnąć taki sam efekt, jaki wywołuje, powiedzmy, wirus świnki powodujący infekcję gruczołów śluzowych, ale atakujący także jajniki i jądra i skutkujący czasem bezpłodnością u mężczyzn.

Sullivan pokiwał głową na znak, że rozumie.

Allison zaś powściągnęła uśmiech — podejrzewała, że wielebny mimo zainteresowania nie czuł się zbyt swobodnie w czasie tej rozmowy. I choć tego nie okazywał, coraz mniej, jak sądziła, podobało mu się to, do czego zmierzała. Dla mieszkańców Graysona dzieci zawsze były szczególnym i bolesnym tematem z racji komplikacji przy porodach i liczby martwych płodów. Jednak ona musiała powiedzieć mu, z czym przyszła, a on musiał tego wysłuchać…

— Chcąc przekazać modyfikację przyszłym pokoleniom kolonistów, nasz genetyk czy też genetycy nie mieli wyboru — odezwała się po chwili przerwy. — Zamiarem ich było wprowadzenie stabilnego powtórzenia w trójnukleotydzie chromosomu X, co nie było problemem. Niestety, w efekcie wywołało to zmiany w kodonie AGG.

Sullivan spojrzał na nią ze zrozumieniem wrony gapiącej się na drewnianą pięciocentówkę, więc wyjaśniła:

— Kodony AGG to sekwencje adeniny-guaniny-guaniny blokujące ekspansje innych powtarzalnych trójnukleotydów.

— Oczywiście — przytaknął Sullivan z dokładnie taką samą jak przed wyjaśnieniem miną.

Niemniej dał jej znak, by mówiła dalej.

Allison zmieniła ustawienie holoprojektora i nad stolikiem pojawił się różnobarwny schemat nukleotydów. Długachny łańcuch złożony z sekwencji czterech liter — A,C,G i T, ustawionych po trzy i mających barwy żółte, zielone i czerwone. Kolejne polecenie wystukane na klawiaturze spowodowało powiększenie fragmentu tego łańcucha, konkretnie trzech sekwencji. Pierwsza składała się z CGG gdzie C było żółte, G zielone, druga z AGG, gdzie A było czerwone, a G zielone, trzecia zaś wyglądała dokładnie tak jak pierwsza.

— Zasadniczo zmiana była minimalna. Adenina zmutowała w cytozynę — dotknięcie kolejnego przycisku spowodowało, iż czerwone A zmieniło się w żółte C, po czym po prawej stronie natychmiast pojawił się długi łańcuch dokładnie takich samych sekwencji — tylko że to zniosło blokadę i pozwoliło na niestabilną ekspansję…

— Przepraszam, milady, ale przyznam się, że przestałem cokolwiek rozumieć — przerwał jej z rozbrajającym uśmiechem Sullivan. — Co dokładnie to oz… stop, tak do niczego nie dojdziemy! Nawet jeśli mi pani wytłumaczy, co to oznacza, i tak nie zrozumiem. Zróbmy inaczej… jakie to spowodowało praktyczne konsekwencje?

— Hm… — zamyśliła się Allison, dopijając herbatę. — Zacznijmy od tego… DNA składa się z czterech nukleotydów: adeiny, cytozyny, guaniny i tyminy. Łączą się one w tysiące kodów zawierających plany naszego ciała… i przenoszących te plany do następnego pokolenia. Łączą się w grupy po trzy, stąd określenie trójnukleotyd. Zwykle występują one w grupach czy łańcuchach po około trzydzieści, ale istnieje kilka chorób powodujących znaczne wydłużanie się takich powtarzających się sekwencji. Czasami długość łańcucha dochodzi do parunastu tysięcy sekwencji, co skutecznie… hm… psuje czy też, można powiedzieć, zagłusza fragment właściwego kodu. Czy jak dotąd jest to dla pana zrozumiałe?

— Myślę, że tak — odparł ostrożnie.

— Dobrze, w takim razie idziemy dalej. Ten schemat pokazuje fragment nukleotydu złożonego z cytozyny, adeniny i guaniny, pochodzący z graysońskiego genomu. Ten zmieniony trójnukleotyd przed zmianą był zamkiem. Blokował powtarzanie sekwencji CGG, dzięki czemu zapobiegał uszkodzeniu kodu. Kiedy adenina zmutowała w cytozynę, zamek zniknął, co pozwoliło na niestabilną ekspansję sekwencji CGG, jak tu widać.

Umilkła i czekała na reakcję Sullivana.

— Może nie dogłębnie, ale z grubsza ten proces rozumiem — odezwał się wielebny po chwili. — Natomiast nadal nie wiem, jakie to powoduje konsekwencje.

— W przypadku „delikatnego X”, jak nazywano jedną z chorób, dopóki nie nauczono się korygować tej wady, powodowało to średnie upośledzenie umysłowe. W tym wypadku okazało się groźne, ponieważ zniszczono cześć chromosomu niezbędnego dla właściwego rozwoju embrionu we wczesnej fazie.

— Co oznacza? — spytał Sullivan, nie kryjąc zainteresowania.

— Co oznacza, że spowodowało to śmiertelną mutację w męskich embrionach, wielebny.

Tym razem Sullivan zrozumiał natychmiast — tak gwałtownie się wyprostował, że omal nie upuścił filiżanki. Zdołał złapać ją w ostatniej chwili, Allison zaś dodała rzeczowo:

— Żaden męski embrion posiadający tę mutację nie może się w pełni właściwie rozwinąć i nie może zostać donoszony. Ciąża kończy się zazwyczaj poronieniem. Embriony żeńskie mają podwójny chromosom X, co daje im większą szansę, gdyż jeden z chromosomów pozostaje nieuszkodzony. A w procesie lionizacji wyłączającym jeden chromosom X przeważnie dezaktywowany zostaje uszkodzony. Powoduje to, że embriony rozwijają się dalej, i w efekcie prowadzi do narodzin normalnego, zdrowego dziecka. Płci żeńskiej.

Sullivan przez kilkanaście sekund wpatrywał się w hologram.

— Ale w takim wypadku… — powiedział w końcu. — Jeśli dobrze zrozumiałem, powiedziała pani, że żadne dziecko płci męskiej z tą mutacją nie może żyć? W takim razie jakim cudem nasi przodkowie nie wymarli?! Skoro wszyscy mieli pierwszą wzmacniającą odporność mutację, a wraz z nią w ich organizmach znalazło się to coś, to w jaki sposób nadal rodzili się chłopcy?

— Te dwie mutacje łączy tylko to, że zostały wprowadzone równocześnie i przy użyciu tego samego nosiciela. Każdy, a raczej każdy, kto przeżył, został zmutowany w zamierzony sposób, natomiast na szczęście niepożądana mutacja nie odniosła całkowitego sukcesu. Zdołała zadziałać w około jednej trzeciej przypadków, stąd o tyle spadła liczba rodzących się chłopców. Niestety ci, którzy się urodzili, także mogli być nosicielami, tak więc mutacja była przekazywana i istnieje nadal. W tym samym mniej więcej procencie przypadków. Jeśli przyjąć średnią występującą przy innych tego typu schorzeniach, to nosicielami jest około czterdziestu procent mężczyzn.

— Rozumiem…

— I nic na to nie można było poradzić — dodała szybko. — Modyfikacja pierwotna była niezbędna dla przetrwania wszystkich. Musiała zostać dokonana. Nie wiem, czy ktoś z zespołu, który ją opracował — bo sądzę, że była to jednak praca zespołowa — jeszcze żył, gdy ujawniła się druga. Ale nawet jeśli tak było i nawet jeśli dysponowali jeszcze techniką umożliwiającą badania genetyczne, które umożliwiły poznanie prawdy, to i tak było za późno, by mogli cokolwiek zrobić.

Zapadła cisza.

— Dobry Boże! — mruknął Sullivan tak cicho, że ledwie go usłyszała.

I znów zamilkł.

W końcu odetchnął głęboko, potrząsnął głową i spojrzał na gościa.

— Jestem przekonany, że upewniła się pani co do wyników swego odkrycia, nim zdecydowała się na rozmowę ze mną, milady — ocenił. — Czy mogę również założyć, że dysponuje pani dokumentacją wystarczającą do przekonania innych ekspertów?

— Tak, wielebny. Poza tym cała sprawa jest o tyle prawdopodobna, że wyjaśnia dwa problemy, których nie byli w stanie zrozumieć genetycy Królestwa Manticore, odkąd nastąpiło zacieśnienie stosunków z Graysonem. Pierwszy to, jak już wspomniałam, niezwykła szybkość, z jaką wasi przodkowie pozornie w naturalny sposób wytworzyli w swych organizmach tak zwiększoną odporność na ciężkie metale, a drugi to utrzymująca się cały czas olbrzymia dysproporcja między rodzącymi się dziećmi obu płci. To drugie zdarza się często w określonych, ekstremalnych warunkach, ale nader rzadko trwa tak długo jak tutaj.

— Rozumiem… — powtórzył Sullivan, przyglądając jej się z namysłem. — Czy można jakoś temu zaradzić? Mam na myśli niepożądaną mutację, naturalnie.

— W tej chwili jest za wcześnie, bym mogła odpowiedzieć na to pytanie z jakąkolwiek dozą prawdopodobieństwa. Teoretycznie znalazłam dwa lub trzy możliwe sposoby, ale w praktyce może się to okazać znacznie trudniejsze z uwagi na problemy spowodowane przez umiejscowienie mutacji. Zmutowany gen X znajduje się bowiem blisko tak zwanego cynkowego genu proteinowego X, który jest kluczowy w determinowaniu płci, a Xp 22.2…

Przerwała gwałtownie, widząc znajomy już wyraz twarzy gospodarza, i uporządkowała myśli. Po chwili ciszy, której Sullivan nie przerwał, zaczęła tłumaczyć prościej:

— W tym miejscu jakiekolwiek zmiany mogą spowodować powstanie kilkunastu różnych chorób. Wiele z nich jest śmiertelnych, a inne mogą wywołać zaburzenia w naturalnym doborze płci. Obecnie wiemy o tym znacznie więcej niż ci, którzy wywołali mutację, ale medycyna nadal nie lubi w tym miejscu ingerować. Po prostu istnieje zbyt duża szansa, że minimalny nawet błąd będzie miał poważne konsekwencje, a nawet gdyby udało się uniknąć najpoważniejszych, Kodeks Beowulfa jasno i zdecydowanie zakazuje manipulacji genetycznych mających na celu wybór płci dziecka. W ciągu pierwszych dwustu lat Przed Diasporą dochodziło do zbyt wielu niemiłych i godnych pożałowania przypadków nadużywania tej możliwości. Zresztą od tego czasu na co bardziej zacofanych planetach nadal się zdarzają. Sądzę jednak, że powinno się udać przynajmniej poprawić sytuację, ale to będzie wymagało czasu i naprawdę dokładnych badań. I najprawdopodobniej rezultatem będzie przynajmniej pewne zmniejszenie płodności w męskiej części społeczeństwa.

— Rozumiem… — powtórzył po raz kolejny Sullivan. — Rozmawiała już pani o tym z przedstawicielami Miecza odpowiedzialnymi za służbę zdrowia, milady?

— Jeszcze nie. Chciałam się upewnić co do wyników, a potem pańskie odwiedziny dały mi okazję, by najpierw porozmawiać z panem. Biorąc pod uwagę rolę, jaką Kościół odgrywa nadal w codziennym życiu obywateli Graysona, pomyślałam też, że rozsądniej będzie, jeśli to pan pierwszy się o tym dowie.

— Kościół naturalnie będzie musiał ustosunkować się do tej sprawy — zgodził się Sullivan. — Ale Kościół nauczył się jak najmniej wtrącać w sprawy świeckie, dlatego uważam, milady, że powinna pani przy pierwszej stosownej okazji zwrócić uwagę Protektora na ten problem. Jeśliby pani potrzebowała w tej kwestii pomocy, proszę dać mi znać.

— Doceniam ofertę, ale sądzę, że moje kanały wystarczą.

— To dobrze. Jeśli można, chciałbym także coś doradzić… albo raczej o coś poprosić.

— Naturalnie — zgodziła się Allison.

Oczywiste również było, że nie miała zamiaru słuchać tej rady czy też spełniać prośby, jeśli nie będzie jej się to podobało czy też odpowiadało. Tego jednak nie powiedziała, za to przygotowała się duchowo na wysłuchanie czegoś średnio przyjemnego.

— Ta informacja musi zostać podana do publicznej wiadomości, im szybciej, tym lepiej, ale rozsądniej, jak sądzę, byłoby pozwolić ogłosić ją Protektorowi — oznajmił z lekkim przepraszającym uśmiechem Sullivan. — Jest pani kobietą, obcą i niewierną, jeśli wybaczy pani to określenie. Od pani córki nauczyliśmy się, że nie muszą to być złe cechy, ale część mieszkańców, zwłaszcza ci bardziej konserwatywni, nadal z trudem przyjmuje fakt, iż kobieta może mieć pozycję i autorytet. Ja zresztą także od czasu do czasu mam z tym problemy. Z bożą pomocą mam nadzieję robić postępy, ale miałem też nadzieję, że lady Harrington…

Umilkł, zdając sobie sprawę, co miał właśnie powiedzieć.

Allison zaś poczuła nagłe ukłucie bólu, gdyż bez trudu mogła dokończyć jego wypowiedź: miał nadzieję, że Honor będzie żyła wystarczająco długo, by przekonać do tych zmian najbardziej nawet zatwardziałych. Nie pożyła, ale to nie znaczyło, że inni nie mogą kontynuować tego, co rozpoczęła. A ona sama miała taki zamiar… Nie powiedziała tego wszystkiego, gdyż nie było to potrzebne. Spojrzała jedynie na gospodarza ze zrozumieniem i skinęła głową.

— Wiem i rozumiem — powiedziała nieco zdławionym głosem — i nie mam nic przeciwko temu, by ogłosili to ludzie Protektora czy też on sam wtedy, kiedy uzna to za stosowne. Nie ma pośpiechu, bo skoro przetrwaliście prawie tysiąc lat z tym problemem, to jeszcze kilka miesięcy nie zrobi żadnej różnicy, a ja nawet nie zabrałam się do opracowywania praktycznego sposobu skorygowania tej mutacji. Dlatego z kilku miesięcy może zrobić się i kilka lat, jeżeli sprawa okaże się bardziej skomplikowana. Znacznie lepiej będzie jednak uprzedzić Protektora jak najszybciej, by miał czas przemyśleć całą sprawę, ustalić, jak najlepiej ją podać do publicznej wiadomości… i jakie zająć stanowisko, gdy rzecz się już rozniesie.

— Też tak uważam — zgodził się Sullivan. — Niemniej jednak zasugeruję Protektorowi, że powinna pani być obecna przy ogłoszeniu i że należy wyraźnie podkreślić pani zasługi.

— Dlaczego? — zdziwiła się szczerze Allison.

— Dlatego, milady, że pani to odkryła, a poza tym pani oraz klinika ufundowana przez pani córkę będzie odgrywała wiodącą rolę w opracowaniu sposobu naprawy tego defektu. Nie dość, że uczciwość nakazuje oddać zasługi temu, komu się one należą, to w dodatku skoro chcemy zlikwidować uprzedzenia odnośnie do „obcych kobiet” wśród co bardziej upartych obywateli, nie możemy pozwolić sobie na zignorowanie takiej okazji propagandowej — odparł z niewinnym uśmiechem.

— Aha — mruknęła, przyglądając mu się z nową dozą szacunku.

Wielebny Sullivan bowiem, jak się okazało, nie tylko czuł się znacznie gorzej w świecie zbyt szybko jego zdaniem zachodzących zmian społecznych niż jego poprzednik, ale co ważniejsze, zdawał sobie z tego w pełni sprawę. Wiara i intelekt pozwalały mu wspierać reformy, ale jako człowiek tęsknił za stabilnością i jasno określonymi zasadami cechującymi społeczeństwo, w którym wyrósł. I ta jego duchowa część była przeciwna reformom, które z obowiązku i świadomości popierał. A to powodowało, że jego ostatnia sugestia sporo go kosztowała. Allison poczuła prawdziwe uznanie, gdy to sobie uprzytomniła.

— Dziękuję — powiedziała cicho. — Doceniam pańską sugestię… i szczerość.

— Miło mi to słyszeć, milady. — Uśmiechnął się, odstawiając filiżankę.

Allison wyłączyła holoprojektor i notes, schowała je do walizeczki i zamknęła ją starannie. Po czym wstała. Ujął jej ramię, odprowadzając ją ku drzwiom, i dodał:

— Ale żadne podziękowania nie są potrzebne. Zarówno ta planeta, jak i wszyscy jej mieszkańcy są zbyt wielkimi dłużnikami rodziny Harringtonów, a zwłaszcza zadziwiających kobiet noszących to nazwisko.

Allison zarumieniła się, a gospodarz roześmiał się szczerze.

Kiedy dotarli do drzwi, pochylił się, całując jej dłoń a otwierając drzwi, rzekł:

— Do zobaczenia, lady Harrington. Niech Tester, Orędownik i Pocieszyciel będą z panią i sprowadzą spokój i ukojenie na panią i małżonka.

I skłonił się raz jeszcze.

Allison skinęła mu głową i wyszła, a wielebny Sullivan cicho zamknął za nią drzwi.



Rozdział VII

Wartownicy przy wschodnim wejściu Harrington House wyprężyli się jak struny, prezentując broń, gdy przez główną śluzę dla pojazdów kopuły wleciała luksusowa limuzyna. Na jej błotniku powiewał niewielki proporczyk w barwach kasztana i złota, na których umieszczono rysunek otwartej księgi z leżącym w poprzek niej nagim mieczem. Limuzynę ze wszystkich stron otaczały dwuosobowe pojazdy, a wysoko ponad kopułą unosiły się smukłe myśliwce atmosferyczne i pękate desantowce pełne gwardzistów w barwach rudego brązu i złota. W różnych strategicznych miejscach kopuły oraz terenu, który przykrywała, zajmowali stanowiska snajperzy — częściowo w tychże barwach, częściowo w zieleniach domeny Harrington. Podobne grupy, tyle że wyposażone w cięższą broń, obstawiały dach budowli, teren zaś przeszukiwały elektroniczne skanery i czujniki.

Wszystko to dla Allison Harrington było lekką przesadą. Co prawda zdawała sobie sprawę z konieczności zachowania zarówno środków bezpieczeństwa, jak i zabezpieczeń wbudowanych w ściany i teren wielkich posiadłości, ale nie aż takich. Do widoku gwardzistów w zieleni także już przywykła, jak i do tego, że upierali się przy pewnych dziwnych zachowaniach w stosunku do niej i do Alfreda, natomiast była niezmiernie wdzięczna, że byli znacznie mniej nachalni niż w przypadku Honor. Spodziewała się też, że dzisiejsza okazja wpłynie zarówno na jakość, jak i liczbę zabezpieczeń i gwardzistów, ale rzeczywistość przerosła jej oczekiwania. Co prawda gdyby zwróciła większą uwagę na wyraz twarzy Mirandy, gdy opowiedziała jej o swym pomyśle, zostałaby wcześniej i dokładniej ostrzeżona. Miranda bowiem nadal funkcjonowała jako szef sztabu domeny, toteż to ona zajęła się wystosowaniem zaproszenia i koordynacją całej wizyty. I widać było, że obawia się jej bardziej, niż mogłoby to wynikać z samych problemów ceremonialno-organizacyjnych. Allison zauważyła to wszystko, ale nie do końca zdawała sobie sprawę, co to może oznaczać. Gdyby bowiem wiedziała, że proste zaproszenie na kolację będzie równoznaczne z postawieniem w stan alarmu tak na oko odpowiednika pełnej brygady Marines, najprawdopodobniej zabrakłoby jej odwagi, by je wystosować.

Albo raczej nie tyle odwagi, ile tupetu.

Uśmiechnęła się prawie naturalnie, schodząc z mężem i Clinkscalesem, by powitać gości. Z prawej strony miała Mirandę z nieodłącznym Farragutem i Jamesa MacGuinessa, tyle że w cywilnym ubraniu. Od czasu powrotu na Graysona nie nosił munduru, gdyż na osobistą prośbę Benjamina IX Royal Manticoran Navy udzieliła mu dożywotniego urlopu, by mógł w spokoju pełnić obowiązki majordomusa w Harrington House. On również rozglądał się bacznie, zupełnie jak ochroniarz, tyle że nie w poszukiwaniu jakiegokolwiek zagrożenia, lecz jakichkolwiek niedociągnięć.

Nie znalazł żadnych, bo nie mógł ich znaleźć — sam dopilnował wszelkich przygotowań.

Limuzyna zatrzymała się i opadła dostojnie na podjazd, gdy pokładowy antygrawitator został wyłączony. Przednie drzwi otworzyły się i wysiadł atletycznie zbudowany mężczyzna w uniformie w barwach rodu Mayhew z dystynkcjami majora i złotym akselbantem zwisającym z prawego ramienia. Była to oznaka pałacowej ochrony.

Przez chwilę nic się nie działo — otaczający go gwardziści, którzy zsiedli z dwuosobowych ścigaczy, znieruchomieli, tworząc krąg zwrócony plecami do limuzyny, a on wysłuchiwał meldunków płynących przez umieszczoną w uchu słuchawkę. Musiały być uspokajające, gdyż kiwnął głową i stojący obok sierżant otworzył tylne drzwi, a potem wyprężył się, salutując, gdy wysiadł z nich Benjamin IX.

Protektor pomachał schodzącym ze schodów gospodarzom i odwrócił się, podając rękę swej najstarszej żonie. Katherine i Allison spotykały się przelotnie w okresie poprzedzającym pogrzeb Honor, ale wymogi protokołu i powody spotkań skutecznie uniemożliwiły im poznanie się bliżej. Niemniej Allison wyczuła w niej bratnią duszę pomimo całej tej pompy i smutku minionych dni. Na pewno pomogło jej to, że nie urodziła się w arystokratycznej rodzinie, bo choć rozumiała i w większości szanowała podobne tradycje, nie była nimi w żaden sposób obciążona. Dlatego też pozycja Katherine Mayhew nie wywierała na niej aż takiego wrażenia i z niecierpliwością czekała na okazję, by ją lepiej poznać, gdyż podejrzewała, że mają zbyt wiele wspólnego, by się nie zaprzyjaźnić. Na pewno istotną rolę w tym podejściu odgrywało fizyczne podobieństwo — obie były filigranowe.

Teraz na widok Allison Katherine z uśmiechem wyciągnęła ku niej dłoń na powitanie.

— Dobry wieczór, madam Mayhew — powitała ją Allison formalnie.

— Wolałabym Katherine albo Cat. Naprawdę — powiedziała, nie przestając się uśmiechać. — „Madam Mayhew” brzmi za oficjalnie w ustach lady Harrington.

— Rozumiem… jak sobie życzysz, Katherine — skapitulowała bez specjalnego oporu Allison.

Uścisnęły sobie dłonie i Katherine zwróciła się ku Alfredowi. Benjamin w tym czasie pomógł wysiąść Elaine, bardziej wstydliwej, jak pamiętała Allison, choć po jej zachowaniu nie można było tego poznać. Najwyraźniej młodsza żona Protektora znacznie zyskała na pewności siebie od czasu pierwszego spotkania z Honor. Na wszelki wypadek powitała ją jednak znacznie wylewniej.

— Dziękujemy, że nas zaprosiliście. — Elaine uśmiechnęła się, obserwując, jak Alfred całuje dłoń Katherine niczym urodzony na Graysonie. — Nieczęsto opuszczamy pałac z nieformalnych okazji.

— To jest nieformalne? — zdziwiła się Allison, wskazując szerokim gestem ochronę latającą, stojącą i czającą się w różnych miejscach.

— Oczywiście! — roześmiała się Elaine. — Przy całej rodzinie, oprócz Michaela, zebranej w jednym miejscu to najskromniejsze środki bezpieczeństwa, jakie widziałam od niepamiętnych czasów!

W pierwszym momencie Allison była pewna, że to żart, ale wystarczyło jedno spojrzenie na majora dowodzącego osobistą ochroną Protektora, by zorientowała się, że Elaine mówi jak najzupełniej poważnie. Major co prawda był zbyt dobrze wychowany i wyszkolony, by to otwarcie okazać, ale nie ulegało wątpliwości, że jest nieszczęśliwy i najchętniej zagoniłby wszystkich jak najszybciej do budynku dającego przyzwoitą osłonę. Widać było, że gryzie się w język, i nawet mu współczuła, zwłaszcza że z limuzyny wysypało się stadko przychówku Protektora.

Tak po prawdzie stadko nie było całkiem właściwym określeniem, gdyż składało się zaledwie z czterech dziewcząt, ale niewielką liczebność nadrabiały skutecznie entuzjazmem. Ledwie która wyskoczyła z pojazdu, z grona oczekujących odłączał się jej osobisty ochroniarz, który podążał za nią krok w krok. Wydawało się to rażącą niesprawiedliwością wobec tak młodych istot, ale Allison wiedziała, że było uzasadnione, a poza tym lepiej, by od najmłodszych lat przyzwyczajały się do sposobu, w jaki na Graysonie strzeżono ludzi naprawdę ważnych. Zresztą obecność członków osobistej ochrony w najmniejszym nawet stopniu nie wpływała na ich zachowanie.

Jako pierwsza na podjazd wyskoczyła zwinna jedenastolatka o rysach twarzy Katherine. Dorównywała już matce wzrostem i wyglądało na to, że nadał będzie rosła. W swoim czasie Rachel Mayhew była postrachem pałacowego przedszkola, ale ten okres miała już za sobą. Teraz toczyła zażartą walkę z otaczającymi ją przejawami cywilizacji. Z paru uwag rzuconych przez rozbawionego Clinkscalesa Allison wywnioskowała, że Honor miała w tym spory udział, choć niekoniecznie świadomy. Otóż Rachel polubiła tak nie przystojące damie zajęcia jak: lekkoatletyka, pilotaż (miała wyższe od średniej notowania), mechanika i nauki ścisłe (stanowiące tradycyjnie męską specjalność na Graysonie), a co gorsza, miała już brązowy pas w Coup de Vitesse.

Gdy się na nią patrzyło, na usta cisnęło się określenie „urwis” — nie ulegało wątpliwości, że chętniej zajęłaby się rozbieraniem silnika limuzyny, by dowiedzieć się, jak działa, niż nauką tańca, chichotami i plotkami o chłopcach czy też inną pierdołą, którą „powinna” się zajmować jako panienka z dobrego domu. Gdzieś po drodze zdołała rozwiązać sobie jedną ze wstążek i dorobić się smugi brudu na policzku, co było dużym osiągnięciem, gdyż limuzyna przywiozła ich prosto z lądowiska. Jak dotąd Allison była przekonana, że jedynym dzieckiem potrafiącym teleportować brud w sterylne otoczenie była Honor.

Za nią pojawiły się Jeanette i Theresa. Pierwsza miała dziesięć lat i była córką Elaine. Druga dziewięć lat, a jej matką była Katherine. Jeanette miała równie ciemne oczy jak Rachel, ale jasnobrązowe włosy, Theresa zaś przypominała mniejszą kopię Rachel, tyle że wyglądała jak laleczka i najwyraźniej nie zetknęła się z tajnym zapasem brudu siostry.

Jako ostatnia wydostała się najmłodsza (przynajmniej chwilowo) latorośl mająca dopiero cztery lata. Benjamin złapał ją w połowie padania na podjazd i przytulił. Była blondynką o wielkich szaroniebieskich oczach, bardzo podobną do Elaine, a struktura kostna jej twarzy wskazywała, że wyrośnie na prawdziwą piękność.

W pierwszym momencie na widok tylu obcych wtuliła twarz w pierś ojca, ale zaraz potem wyprostowała się i zażądała, by ją postawić, co też Benjamin wykonał. Złapała czym prędzej Katherine za rękę i spojrzała ciekawie na Allison.

— Nasza najmłodsza — przedstawiła ją Katherine. — Chrześniaczka twojej córki.

Allison wiedziała o tym, ale i tak na moment zamgliły jej się oczy. Opanowała się szybko i kucnęła, by jej twarz znalazła się na prawie tym samym poziomie co oblicze brzdąca. Odchrząknęła i wyciągnęła dłoń, mówiąc:

— Jestem Allison, a ty?

Zapytana przez kilka sekund przyglądała się poważnie wyciągniętej dłoni, nim przeniosła wzrok z powrotem na twarz Allison.

— Honor — powiedziała jasno i wyraźnie. — Honor Mayhew.

— Honor — powtórzyła Allison, starając się, by w jej głosie nie zabrzmiał ból, i uśmiechnęła się. — To ładne imię, nie sądzisz?

Honor poważnie skinęła głową.

A potem wyciągnęła rękę i położyła ją na dłoni Allison. Spojrzała na Katherine i Elaine, szukając aprobaty, a gdy Katherine uśmiechnęła się, przeniosła spojrzenie na Allison.

I też się uśmiechnęła.

— Jestem cztery — oznajmiła.

— Masz cztery lata? — upewniła się Allison.

— Aha. I jestem numer cztery — doprecyzowała zapytana.

— Rozumiem — Allison przytaknęła poważnie i wstała, nie wypuszczając jej dłoni.

Wtedy każdy z dorosłych członków rodu Mayhew zajął się jedną z pociech i wszyscy ruszyli po schodach ku wejściu. Ku nie ukrywanej uldze majora.

Miranda, Farragut i Mac z wprawą zaganiali cały ten tabun gości i ochrony w jedynie słusznym kierunku.



* * *


— …i dlatego jesteśmy zachwyceni zaproszeniem — dokończył Benjamin, rozsiadając się wygodnie w fotelu.

Siedzieli w bibliotece przy butelce ukochanego Delacourta Alfreda Harringtona, gdyż Allison uznała, że biblioteka jest znacznie przyjemniejszym miejscem od któregoś ze wspaniałych salonów specjalnie na podobną okazję zaprojektowanych. Jeśli nie liczyć herbu na posadzce, nic nie wskazywało na przynależność do wspaniałej rezydencji, a półki pełne książek i proste, choć komfortowe umeblowanie przypominały jej o Honor. Ponieważ spotkanie było nieformalne, Clinkscales wycofał się, a Miranda zajęła się dziećmi, choć na wszelki wypadek przebywał w tym samym pomieszczeniu.

— Nie chcę powiedzieć, że w ogóle nie ruszamy się z pałacu — dodał Benjamin. — Zawsze jest taka czy inna państwowa okazja… ale prywatna wizyta…

Umilkł i potrząsnął wymownie głową.

— Tak po prawdzie mamy nadzieję, że inni patroni pójdą za twoim przykładem, Allison — dodała ze złośliwym uśmieszkiem Katherine. — Jak znam życie, to połowa ich żon w tej chwili balansuje na krawędzi śmierci, taka je cholera trzęsie z zazdrości, że ty pierwsza odważyłaś się złamać etykietę!

Allison uniosła brwi w niemym pytaniu, a Katherine roześmiała się i wyjaśniła:

— Oczywiście, że tak! Jesteś pierwszą od ponad dwustu lat standardowych osobą spoza klanu Mayhew, która miała odwagę zaprosić Protektora wraz z rodziną na zwykłą kolację.

— Żartujesz… prawda? — spytała słabo Allison.

— Wcale nie żartuje — dodał Benjamin. — Sprawdziła w archiwach. Kiedy ostatnio zdarzył się podobny ewenement, Cat?

— Bernard VII wraz z żonami został zaproszony przez Johna Mackenzie XI na przyjęcie urodzinowe. Było to dziesiątego czerwca trzy tysiące osiemset siódmego roku, czyli tysiąc siedemset czwartego Po Diasporze — odparła precyzyjnie zapytana. — Musiało to na nim zrobić duże wrażenie, bo w jego osobistym dzienniku znalazłam menu z wymienionymi smakami lodów.

— Dwieście osiem lat temu? — spytała słabo Allison. — Potem tylko uroczystości oficjalne?

— Podejrzewam, że niewiele osób kontaktuje się z królową Elżbietą tylko po to, by ją zaprosić na piwo, Allison — zauważył Alfred.

— Może i niewiele, ale zaproszenia na prywatne imprezy dostaje na pewno częściej niż co dwa wieki! — Allison najwyraźniej dochodziła do siebie.

— Możliwe — zgodził się Benjamin. — Ale na Graysonie utarł się zwyczaj, że zaproszenia osobiste czy nieformalne wystosowuje Protektor, a nie patroni.

— No proszę. — Na Allison nie robiło to już wrażenia. — To jakieś poważne naruszenie protokołu?

— Spore — ocenił Protektor. — I bardzo mile widziane.

Allison przyjrzała mu się podejrzliwie. Uspokoiła się ostatecznie, dopiero widząc energiczne potakiwania Elaine uważnie słuchającej rozmowy, choć zajętej konfiskowaniem zabytkowej drukowanej książki, która jakimś cudem trafiła w łapki Honor. Udało jej się, nim książka doznała uszczerbku.

— Benjamin ostrzegł mnie i Cat o tych wszystkich utrapieniach wynikających z protokołu, nim się oświadczył — powiedziała nieco bez związku, odprowadzając naburmuszoną pociechę do reszty rodzeństwa.

Reszta zajęta była jakąś grą planszową z Mirandą, której Farragut przyglądał się z rozbawieniem i zaciekawieniem. Co prawda na samym jej początku Rachel wygłosiła dość zdecydowane i mocno krytyczne uwagi dotyczące umiejętności sióstr w tej dziedzinie, ale dała się namówić do spróbowania. Teraz jakoś nie zgłaszała zastrzeżeń i nie udawała świętej cierpliwości wystawionej na ciężką próbę, tak pochłonęła ją rozgrywka.

O grze tej Allison nigdy wcześniej nie słyszała, a ponoć pochodziła z Ziemi. Być może była kolejną ciekawostką, jak ten cały „baseball”, który nie zachował się nigdzie poza Graysonem. W tej chwili Miranda rzuciła kostką i przesunęła pionek wykonany ze srebra i noszący ślady zużycia na pole z napisem „promenada”.

— Mam hotel! — pisnęła tryumfująco Theresa. — Mam hotel! Płać, Randa!

— Jeśli kiedykolwiek dorwiesz się do Ministerstwa Skarbu, to strach myśleć o podatkach! — burknęła Miranda, odliczając wielobarwne paski plastiku udające w grze pieniądze.

Elaine zaparkowała Honor na stołku tuż obok niej tak zdecydowanym gestem, że ta na nim pozostała mimo pretensji do całego świata za zabranie jej książki, nim tak naprawdę zaczęła się nią bawić.

Miranda uśmiechnęła się do niej i spytała:

— Pomożesz mnie i Farragutowi policzyć, ile jestem winna twojej siostrze?

Honor przytaknęła energicznie, zapominając natychmiast o niesprawiedliwości, jaka ją spotkała, a Farragut zeskoczył z oparcia fotela i usiadł obok jej stołka.

Elaine wróciła do stolika i usiadła na sofie obok Katherine, po czym dokończyła urwaną przed chwilą myśl.

— Ostrzegł nas, ale wątpię, by któraś z nas tak naprawdę uwierzyła, jakimi kajdanami potrafi być protokół. Ja na pewno nie uwierzyłam, a ty, Cat?

— Intelektualnie być może… ale uczuciowo? — Potrząsnęła wymownie głową. — Obie dorastałyśmy na Graysonie, ale wątpię, by ktoś, kto tego nie doświadczył, tak naprawdę mógł pojąć, jak… zakorzeniony jest w pałacu protokół.

— Mieliśmy tysiąc lat, by go nie tylko zakorzenić, ale i zabetonować. — Benjamin wzruszył ramionami. — To coś w rodzaju niepisanej konstytucji, której nikomu nawet nie śni się naruszać… poza nieświadomymi niczego obcokrajowcami. I chwała Bogu, że tacy są. Dlatego Honor była jak świeży powiew wiatru… Zaczęła od postawienia protokołu na głowie w czasie wojny z Masadą, a potem tak naprawdę nigdy nie przestała tego robić. Sądzę, że starała się nauczyć, jak być grzeczną, ale nie miała na to większych szans… z braku predyspozycji, że tak powiem.

I uśmiechnął się do wspomnień.

Był to zarazem krzywy i bardzo ciepły uśmiech.

Allison pokiwała głową, uścisnęła dłoń męża i zmieniła temat.

— Po tym, co powiedzieliście, naprawdę jest mi głupio choćby wspomnieć o czymś poważnym, ale mam pytanie: czy Wasza Miłość miał okazję przeczytać wiadomość ode mnie?

— Na litość boską, Allison! Przestań mi „miłościć”, gdy jesteśmy sami! — jęknął Benjamin.

Allison odruchowo spojrzała na dwóch gwardzistów stojących przy drzwiach biblioteki i czterech innych wtopionych w meble w pobliżu córek Protektora. I wzruszyła ramionami. Pojęcie samotności na Graysonie było najwyraźniej względne.

— Proszę bardzo — zgodziła się. — To przeczytałeś czy nie?

— Przeczytałem — przyznał znacznie poważniejszym tonem. — A co ważniejsze, Cat także. Ona zdążyła więcej zapomnieć z nauk biologicznych, niż ja kiedykolwiek się dowiedziałem.

— A to dlatego, że nie traciłam czasu na historię i nauki polityczne — odpaliła Katherine. — A tobie, Allison, chciałam podziękować za odkrycie prawdy. To dokładnie taki wielofunkcyjny kop w tyłek, jakiego spodziewałam się po Harringtonach.

— Proszę? — zdziwiła się Allison.

Katherine Mayhew uśmiechnęła się radośnie i spytała:

— Sądzę, że słyszałaś choć parę uwag na temat tego, że „właściwie wychowane” graysońskie kobiety nie pracują?

— Słyszałam.

— No właśnie. Co jest kłamstwem i to jednym z głupszych, jakie od dawna krążą po planecie. Fakt, kobiety nie pracowały na Graysonie zarobkowo. Ale prowadzenie przeciętnego domu wymaga znacznie większych umiejętności niż tylko pedagogiczne. Naturalnie większość kobiet nie ma formalnego wykształcenia i pod tym względem Benjamin był rozkosznie niekonwencjonalny, natomiast muszą mieć wiedzę przekazywaną przez matki i zdobywaną przez cały czas. Spróbuj inaczej wymienić filtry powietrzne, monitorować poziom metali w warzywach, czy to w ogródku, czy w garnku, albo ustaw poziom alarmów zanieczyszczeń w sypialni dzieci. A to tylko najważniejsze z codziennych obowiązków każdej mężatki. Bez praktycznej znajomości biologii, chemii, hydrauliki i jeszcze paru dziedzin nie ma cienia szansy, by ktokolwiek był w stanie się tym zajmować, nie narażając siebie i reszty domowników. Elaine i ja mamy stosowne wykształcenie i stopnie naukowe w przeciwieństwie do większości kobiet, ale nie znaczy to, że one są głupimi gąskami siedzącymi bezczynnie w domach i wiedzącymi tylko, jak rodzić i wychowywać dzieci. Naturalnie takie kobiety jak my, należące do znaczniejszych rodów, nie muszą się niczym zajmować i na niczym znać poza dbaniem, by wszystko sprawnie działało. Większość kobiet, jeżeli nie zdołają złapać mężów, może znaleźć jakąś pomoc u rodziny, ale zawsze istniały takie, które by żyć, musiały pracować. I pracowały, tyle że większość naszego społeczeństwa udawała, że ich nie ma. Dlatego wszyscy troje z taką radością spotykamy kobiety podobne do Honor czy do ciebie. Każdy, kto nie jest półidiotą i całym durniem, wie, że kobiety mogą i pracują podobnie jak mężczyźni na tej planecie, ale wy to tak dobitnie unaoczniacie, że nie mogą już udawać, iż tak nie jest. Ty jesteś pod wieloma względami nawet bardziej widoczna niż Elaine czy ja i podobnie jak inne kobiety z Królestwa Manticore stałaś się impulsem umożliwiającym naszym kobietom znacznie bardziej masowe podejmowanie pracy. A zwłaszcza domaganie się jej. Z tego, co wiem, Honor uparła się, by do pracy w stoczni Blackbird zachęcano kobiety, i mam nadzieję, że administracja tej stoczni tak postępuje.

— Rozumiem… — powiedziała wolno Allison.

I intelektualnie rzeczywiście rozumiała. Emocjonalnie sytuacja wyglądała zupełnie inaczej, jako że społeczeństwo, w którym istniał tak sztuczny podział płci, było dla niej czymś zbyt obcym, by mogła je w pełni zrozumieć. Teraz też jej się nie udało, toteż wzruszyła ramionami.

— Rozumiem — powtórzyła. — Ale tak naprawdę to nie ma w tym żadnej mojej zasługi. Robię po prostu to, co robiłam zawsze.

— Wiem — zgodziła się Katherine — i właśnie dlatego jesteś tak dobrym przykładem. Każdy, kto zobaczy cię w akcji, wie, że najbardziej interesuje cię wykonanie zadania, a nie uzmysłowienie komuś czegoś czy postawienie na swoim. A to naturalnie tym bardziej uświadamia temu komuś to, o co chodzi. Dokładnie dzięki temu samemu Honor była taka przekonująca jako przykład.

I uśmiechnęła się łagodnie. Allison zamrugała, czując, że oczy ją szczypią. Cisza trwała chwilę, nim przerwała ją ponownie Katherine.

— Jak już powiedziałam, czytałam cały twój raport. Załączniki co prawda okazały się dla mnie zupełną abstrakcją, ale doskonale wytłumaczyłaś to, co najważniejsze, bez nich…

I pokiwała smętnie głową.

Powód był oczywisty — to przez mutację, czyli defekt genetyczny, o którym była mowa, a o którym dotąd nie miały pojęcia, Katherine i Elaine Mayhew straciły pięciu synów w wyniku poronień.

— I pomyśleć, że sami to sobie zrobiliśmy — westchnęła Katherine.

Allison potrząsnęła energicznie głową.

— Nieświadomie — przypomniała z naciskiem. — A gdyby tego nie zrobiono, dziś nie pozostałby na Graysonie nikt żywy. Było to genialne rozwiązanie śmiertelnie groźnego problemu i to przy nader ograniczonych środkach.

— Wiem o tym — zapewniła Katherine. — I nie narzekam.

I to była prawda, co Allison zrozumiała z opóźnieniem i zaskoczeniem. Wątpiła bowiem, czy na jej miejscu stać by ją było na taką reakcję.

— Tyle tylko… — Katherine wzruszyła ramionami. — To spore zaskoczenie po tylu wiekach. W sumie to prozaiczne wytłumaczenie… zwłaszcza dla czegoś, co miało tak znaczące konsekwencje dla całego społeczeństwa i struktury rodzin.

— Hm… — mruknęła Allison. — Z tego, co widziałam, to na poziomie rodziny przystosowaliście się zaskakująco dobrze.

— Naprawdę tak myślisz? — Katherine przekrzywiła głowę. Allison zaś uniosła brwi, słysząc w jej głosie coś dziwnego.

— Tak — przyznała spokojnie. — A dlaczego pytasz?

— Bo nie każdy spoza planety tak uważa — Katherine spojrzała na Elaine i na męża, po czym dodała prawie wyzywająco: — Niektórzy uznają pewne elementy tego przystosowania za niemoralne czy wręcz obraźliwe.

— To ich problem, nie wasz. — Allison wzruszyła ramionami. — Durniów nigdzie nie brak.

W duchu była ciekawa, kto był na tyle głupi, by nadepnąć na odcisk Katherine Mayhew. Mogła tylko mieć nadzieję, że nie był to nikt z Gwiezdnego Królestwa. Wątpiła, by był to któryś z poddanych Korony, gdyż przeważająca większość z nich nie trawiła nietolerancji, choć nie tak zawzięcie jak społeczeństwo Beowulfa. Co nie zmieniało smutnej prawdy, że nie miałaby większego problemu z wymienieniem z marszu przynajmniej tuzina wystarczająco pruderyjnych czy zakłamanych mieszkańców Sphinksa. Jedyne, czego na Graysonie nie tolerowano, to stosunki homoseksualne, czemu trudno było się dziwić, biorąc pod uwagę istniejącą od wieków dysproporcję liczebności obu płci. Jedyne, czego mogła być pewna, to że tą osobą nie była Honor — mogła nie być tak seksualnie dojrzała, jak Allison by sobie tego życzyła, ale pruderyjną hipokrytką na pewno nie była. Nie mówiąc już o tym, że Katherine Mayhew nie należała do osób, które mówiłyby coś takiego w podobnych okolicznościach tylko po to, by sprawić jej przykrość.

— Oczywiście urodziłam się i wychowałam na Beowulfie, a wszyscy wiemy, jakie tam panuje podejście do małżeństw i moralności — dodała spokojnie.

Katherine zachichotała.

— Poza tym genetycy mają czasami do czynienia z jeszcze dziwniejszymi konfiguracjami rodzinnymi, niż ktoś spoza branży mógłby podejrzewać — wyjaśniła rzeczowo Allison. — Ma to związek z badaniami diagnostycznymi, jakie rutynowo przeprowadzamy. Przebywam często w szpitalu Macomba tu, w domenie, dzięki czemu mam dobre porównanie norm Królestwa i tutejszych, i to, co powiedziałam, nie jest bezpodstawne. Nie spotkałam na przykład nigdzie tak bezpiecznie czujących się i świadomych miłości dzieci jak tu. Nie tylko w Królestwie. A wasz układ rodzinny to niesamowicie sensowna reakcja na środowisko i nierównomierny poziom urodzeń dzieci obu płci. Natomiast wasze społeczne odruchy czy reakcje, powiedzmy, że pozostawiają odrobinę do życzenia. Zwłaszcza z punktu widzenia tak upartej, samodzielnej i niereformowalnej baby jak ja!

I uśmiechnęła się złośliwie.

— Ta charakterystyka pasuje nie tylko do ciebie, jeśli mowa o obecnych — roześmiał się Benjamin. — A ja im jeszcze pomagam! Pomyślałem sobie, że jeśli wraz z Cat i Elaine zdołamy wykopać drzwi i utrzymać je otwarte, te dorabiające się monopolistki dokonają, gdy dorosną, jeszcze większych zmian. Uważam, że jak na bandę konserwatystów to niezłe tempo.

— Też mi się tak wydaje…

Allison spojrzała na męża i uniosła pytająco brew. Ten wzruszył ramionami i odparł:

— To ty się dzisiaj zajmujesz inżynierią towarzyską, więc ty decyduj.

— O czym? — zaciekawiła się Katherine.

— O tym, czy mimo wszystko nie zepsuć rodzinie Mayhew pierwszego w ciągu ostatnich dwustu lat beztroskiego wyjścia z domu, i to w dodatku sprawami oficjalnymi — poinformował ją Benjamin spokojnie.

— Coś w tym guście — przyznała Allison. — Chciałam omówić parę możliwych sposobów kuracji usuwającej ten defekt genetyczny, ale to może poczekać. Poza tym teraz wiem, z kim mam rozmawiać… prawda Katherine?

Pytaniu towarzyszył złośliwy uśmiech.

— Sprawy naukowe ze mną, finanse z Elaine, a nieistotne duperele jak wojny, kryzysy polityczne czy dyplomacja z nim — odparła z takim samym uśmiechem Katherine.

— Bóg zapłać za wyrazy uznania! — warknął Benjamin.

— Nie ma za co, cała przyjemność po mojej stronie.

— No dobrze. — Allison ponownie zmieniła temat. — Poza genami jest jeszcze parę spraw, o których chcieliśmy was poinformować. Mirando?

— Oczywiście, milady.

Miranda uniosła naręczny komunikator do ust, co nie było takie łatwe, gdyż miała na kolanach Honor trzymającą w objęciach Farraguta. Trudno było na pierwszy rzut oka ocenić, które z nich było z tego bardziej zadowolone. Miranda wydała krótkie polecenie i przez kilka sekund nic się nie wydarzyło.

Dorośli goście spojrzeli po sobie zaintrygowani.

A potem rozległo się ciche pukanie do drzwi.

Jeden z członków ochrony Protektora otworzył je i do biblioteki wszedł James MacGuiness. Spojrzał na Allison i spytał:

— Życzy pani sobie czegoś, milady?

— Nie czegoś, Mac… kogoś — odparła łagodnie. — Siądź z nami, proszę.

I poklepała fotel stojący obok sofy, na której siedziała z mężem.

MacGuiness zawahał się — widać było, że wrodzony prawie szacunek walczy w nim z chęcią przyjęcia zaproszenia. W końcu wziął głęboki oddech, prawie niedostrzegalnie wzruszył ramionami i usiadł. Allison uśmiechnęła się do niego i przeniosła spojrzenie na gości.

— Jedną z rzeczy, o których chcieliśmy wam powiedzieć, jest to, że w przyszłym tygodniu przyleci tu Willard Neufsteiler i przywiezie testament Honor.

W bibliotece zrobiło się jakoś chłodniej, jakby od przeciągu. Allison zignorowała to i równie spokojnym głosem kontynuowała:

— Ponieważ prawie połowa jej interesów i finansów nadal znajduje się w Królestwie Manticore, testament został już otwarty zgodnie z tamtejszymi przepisami, choć, jak rozumiem, część dotycząca majątku znajdującego się na Graysonie zostanie uznana za otwartą dopiero tu, zgodnie z tutejszymi przepisami. Od tych wszystkich kwestii prawnych, podatkowych i związanych z przeniesieniem inwestycji głowa mnie rozbolała, ale Willard wysłał skrót tego, co najważniejsze. Chcielibyśmy was z nim zapoznać, jeśli nie macie nic przeciwko temu.

Po czym przyjrzała się obecnym pytająco.

Benjamin potrząsnął tylko głową w imieniu rodziny.

Za to MacGuiness prawie zaprotestował, gdy zorientował się, że to właśnie był powód zaproszenia. W jego oczach pojawił się ból, a twarz zmieniła się w maskę — widać było, że nie chce mieć nic wspólnego z kolejnym oficjalnym dowodem śmierci Honor, ale przełamał się i także potrząsnął głową. Allison ponownie uśmiechnęła się do niego i powiedziała miękko:

— Dziękuję.

Potem odchrząknęła i oznajmiła rzeczowo:

— Przyznaję, że zaskoczyło mnie, gdy dowiedziałam się, na ile wyceniono majątek Honor. Z wyłączeniem jej majątku jako patronki, ale z uwzględnieniem prywatnych udziałów w Sky Domes i stoczni Blackbird w chwili jej śmierci wart był prawie siedemnaście koma cztery miliarda dolarów. Królewskich dolarów.

Nawet Benjamin był pod wrażeniem tej kwoty.

Allison pokiwała głową ze zrozumieniem.

— Prawdę mówiąc, wątpię, by Honor w pełni zdawała sobie sprawę, jak powiększył się ostatnimi czasy jej majątek — dodała rzeczowo. — Zwłaszcza że prawie jedną czwartą przyniosła stocznia w ciągu ostatnich trzech lat. Willard na szczęście jak zwykle wszystko doskonale zorganizował i zdaje się, że zdołał i zdoła wykonać wszystko, czego sobie życzyła. Przede wszystkim chciała połączyć wszystkie prywatne inwestycje i środki posiadane w Królestwie i poza paroma specjalnymi zapisami zasilić nimi Grayson Sky Domes. Lord Clinkscales zgodził się pozostać na swym stanowisku w firmie, a Sky Domes zostanie utrzymane jako trust dla następnego patrona Harrington z zastrzeżeniem, że wszystkie przyszłe operacje finansowe będą prowadzone tutaj i na Graysonie pozostanie siedziba firmy oraz że większość zarządu muszą stanowić obywatele domeny Harrington. Z tego, co wiem, Willard przeniesie się na Graysona, by zostać księgowym i doradcą finansowym firmy w pełnym wymiarze.

— To niezwykła szczodrość — powiedział cicho Benjamin. — Taki kapitał zainwestowany w domenę i w Graysona przy naszych podatkach będzie miał duży wpływ na gospodarkę całej planety.

— I to właśnie było zamiarem Honor — dodał Alfred. — Teraz co się tyczy tych specjalnych zapisów, o których wspomniała Alley. Poza tym, co przeznaczyła dla nas, ustanowiła fundusz w postaci trustu z kapitałem sześćdziesięciu pięciu milionów dla treecatów na Graysonie. Kolejne sto darowała klinice, a pięćdziesiąt muzeum sztuki w Austin. Poza tym stosowne fundusze zostaną utworzone dla rodzin członków jej osobistej gwardii, którzy zginęli w jej służbie… przeznaczyła na to także sto milionów. A dla ciebie, Mac, zapisała czterdzieści milionów.

MacGuiness zesztywniał i zbladł, więc Allison dodała szybko:

— Zapis ma dwa warunki: pierwszy, że odejdziesz ze służby w Królewskiej Marynarce. Sądzę, że miała wyrzuty sumienia, że ciągała cię po tylu bitwach, i chciała wiedzieć, że będziesz teraz bezpieczny. Drugi, że będziesz się opiekował Samanthą i młodymi… za nią i za Nimitza.

— O… oczywiście, milady — wykrztusił Mac. — Nie musiała…

Głos mu się załamał, toteż zamilkł.

— Oczywiście, że nie musiała, Mac — powiedziała cicho Allison. — Ale chciała. Tak jak chciała zostawić Mirandzie dwadzieścia milionów.

Miranda wciągnęła ze świstem powietrze, lecz nim zdążyła się odezwać, Allison dodała:

— Jest jeszcze kilka drobniejszych zapisów, ale są one mniej istotne. Willard przywiezie ze sobą naturalnie wszystkie potrzebne dokumenty.

— Była naprawdę nadzwyczajną kobietą — powiedział z przekonaniem Benjamin.

— Tak — zgodziła się Allison.

Zapadła cisza, która trwała kilkanaście sekund. Przerwała ją Allison, biorąc głęboki wdech i oznajmiając:

— Skoro jest to zaproszenie na kolację, to wypadałoby w końcu zabrać się do jedzenia. Wszystko gotowe, Mac?

— Sądzę, że tak. — MacGuiness wziął się w garść i wstał. — Ale na wszelki wypadek sprawdzę.

Podszedł do drzwi, otworzył je i zamarł.

A potem cofnął się i uśmiechnął, wpuszczając kwartet treecatów czekających na progu.

Przodem szły Jason i Andromeda, za nimi w roli opiekunów Hipper i Artemis. Jak zwykle kociaki poruszały się z samobójczą prędkością, nie zważając na to, że ktoś może je rozdeptać. Przynajmniej pozornie, coś takiego bowiem dotąd się nie zdarzyło — nawet wybiegający zza narożnika kociak zawsze w jakiś sposób zdołał znaleźć się gdzieś indziej niż w miejscu, na które opadła stopa zaskoczonego człowieka, a które jeszcze przed sekundą zajmował.

Teraz oba młode treecaty stanęły nagle jak wryte i usiadły prosto, gdy pierwszy raz w pełni poczuły emocje młodego pokolenia rodu Mayhew. Artemis także przysiadła, obserwując je spokojnie, i przyglądająca się temu Allison uśmiechnęła się lekko. Istniało zaskakująco wiele podobieństw między podejściem do wychowania dzieci treecatów i mieszkańców Graysona. Co w tym wypadku było dodatkową korzyścią… W relacji z egzekucji nie było o tym mowy, ale nikt z rodziny Honor, obojętne człowiek czy treecat, nie miał złudzeń co do tego, że Nimitz ją przeżył. I nie chodziło o to, że większość treecatów popełniała w ten czy inny sposób samobójstwo, gdy umierał ich adoptowany człowiek. Prawda była prostsza — by móc powiesić Honor, oprawcy musieli wpierw zabić Nimitza, bo inaczej byłoby to po prostu nie…

Tok jej myśli urwał się nagle, gdy zdała sobie sprawę z tego, co powinno zwrócić jej uwagę już wcześniej, a co dostrzegła, lecz nie do końca to do niej dotarło. Teraz zrozumienie spowodowało takie zaskoczenie, że aż wstała.

Widząc treecaty, dziewczynki oczywiście zapomniały o grze i ruszyły w ich stronę. Ostrożnie, ma się rozumieć (o czym przypomniała im natychmiast Elaine), ale bez obaw. Wszystkie znały i kochały Nimitza, a tu pierwszy raz zobaczyły kociaki. Młode, kudłate i stworzone wręcz do zabawy kociaki!

Artemis obserwowała to z rozbawieniem, ale Hipper przypadł do podłogi sprężony do skoku niczym biegacz w blokach startowych. I zamarł. Poruszał się jedynie koniuszek wyprężonego do tyłu ogona. I wcale nie przyglądał się kociętom — wbijał wzrok w zbliżające się dziewczęta.

A raczej w jedną z nich.

Allison otworzyła usta w momencie, w którym treecat skoczył, mknąc ku dzieciakom niby szarokremowa smuga. A konkretnie prosto ku Rachel Mayhew.

Jej osobisty ochroniarz zauważył go i zadziałały odruchy wbite w podświadomość przez lata ćwiczeń. Wiedział, że treecat nie stanowi dla Rachel żadnego zagrożenia, ale świadomość była wolniejsza od refleksu — lewą ręką odsunął ją z linii lotu, a sam dał krok, by przechwycić potencjalne zagrożenie i równocześnie zasłonić ją.

I udałoby mu się, gdyby Rachel zachowała się tak, jak założył, że się zachowa. Nie zauważył jednakże, iż w momencie, w którym Hipper wystartował, Rachel odwróciła się nagle, zupełnie jakby ktoś wykrzyknął jej imię. Wbiła brązowe oczy w Hippera i gdy ochroniarz ją odsuwał, po prostu zrobiła zaskakująco szybki unik, przykucnęła i otworzyła szeroko ramiona, pokazując przy tym wszystkie zęby w uśmiechu szczęścia. Hipper minimalnie zmienił kąt ostatniego odbicia od posadzki i wylądował wprost w jej objęciach.

Rachel miała dopiero jedenaście standardowych lat, a Hipper ważył prawie dziesięć i pół standardowych kilogramów. Przyciąganie Graysona wynosiło jeden koma siedemnaście g, co niewiele, ale jednak zwiększało jego ciężar, a w połączeniu z gwałtownością zetknięcia się obojga musiało dać zgodny z przewidywaniami rezultat.

I dało.

Sekundę po tym, jak Hipper znalazł się w jej objęciach, Rachel z głośnym łupnięciem wylądowała na siedzeniu. Równocześnie dłoń Allison zacisnęła się na nadgarstku gwardzisty dobywającego właśnie pulser z kabury. Nim którekolwiek z nich zdążyło zareagować, mężczyzna zaklął pod nosem i wepchnął broń z powrotem do kabury, gdy myślenie dogoniło odruchy.

Bibliotekę wypełniło głośne, pełne zachwytu mruczenie Hippera pocierającego policzkiem o policzek Rachel. Hipper był jednym z największych treecatów, jakie Allison widziała, i jak podejrzewała, przynajmniej dorównywał wiekiem Nimitzowi, ale w tym momencie wyglądał niczym zachwycony kociak.

Siostry przyglądały się Rachel okrągłymi ze zdumienia oczami, podobnie zresztą jak dorośli. Jedynie Miranda zdolna była do ruchu — wzięła Farraguta i podeszła do siedzącej na posadzce Rachel, ale ta nawet jej nie zauważyła. W tej chwili jej całym światem był Hipper. Podobnie jak ona jego.

— No, no… — mruknęła Katherine, odzyskując głos. Potrząsnęła głową, spojrzała na Allison i spytała cicho:

— Czy to jest to, co myślę? Allison westchnęła.

— Tak. Wyrazy szczerego współczucia.

— Współczucia?! Chyba nie chcesz mi powiedzieć, że on ją skrzywdzi czy…?

— Ależ skąd! Nic z tych rzeczy — zapewniła ją pospiesznie Allison. — Chodzi o to, że adopcje dzieci zdarzają się niezwykle rzadko, choć pierwszym adoptowanym było właśnie dziecko… w wieku Rachel czy Honor. I generalnie jest to znacznie lepsze niż adopcja osób dorosłych, ale wymaga pewnych… przystosowań.

— Jakich przystosowań? — spytała podejrzliwie Elaine. Allison uśmiechnęła się złośliwie…

— A choćby takich, że treecat jest gorszy nawet od graysońskiego gwardzisty osobistego. Nie będziecie w stanie ich rozdzielić, przynajmniej na początku. Ani kąpiel, ani wizyta u lekarza, nic, po prostu żaden powód nie będzie wystarczający. O zostawieniu go w domu z powodu uroczystości państwowych w ogóle możecie zapomnieć. No i naturalnie nie będzie chciała go wypuścić z objęć.

Katherine spojrzała na Elaine, po czym powiedziała:

— Nie widzę powodu, żebyśmy miały próbować ją przekonywać. Niech go sobie dzisiaj nosi.

— Nie miałam na myśli dnia dzisiejszego, tylko najbliższe pół roku co najmniej. Fizyczny kontakt jest niezwykle ważny dla obojga w początkowych kilku miesiącach, zwłaszcza jeśli człowiek jest tak młody. Przez mniej więcej rok standardowy Nimitz i Honor byli praktycznie nierozłączni, już się zaczęłam obawiać, że w ogóle oduczył się chodzić.

Katherine westchnęła ciężko.

— I kolejna sprawa — dodała Allison, nim tamta zdążyła się odezwać. — Musicie ostrzec wszystkich dorosłych, którzy znajdą się w jej bezpośrednim sąsiedztwie, żeby uważali na swoje emocje. Treecat jest w zasadzie idealną niańką, bo naprawdę trudno go oszukać co do prawdziwego stosunku do adoptowanego przez niego człowieka. Jak doskonałym strażnikiem potrafi być, wiecie z własnego doświadczenia, niestety, jest też niezwykle wrażliwy na ludzkie uczucia, nie tylko skierowane pod adresem jego człowieka. Oznacza to, że jeśli znajdzie się w pobliżu Rachel ktoś naprawdę rozgniewany, i to nawet nie na nią, treecat może zareagować. No a poza tym będziecie miały naprawdę interesujące doświadczenia, gdy ona zacznie dorastać.

Katherine wytrzeszczyła oczy, a Allison zachichotała złośliwie.

— Nic z tych rzeczy — wyjaśniła. — Z tego, co zdołałam stwierdzić, treecaty nie są absolutnie zainteresowane amorami swoich ludzi. Natomiast są empatami i kiedy Rachel zacznie mieć nagłe zmiany nastrojów wywołane hormonami, oboje będą naprawdę wkurzający. Zaletą tej konkretnej adopcji jest to, że w naszej ocenie Hipper ma co najmniej pięćdziesiąt lat standardowych, a być może więcej. Czyli na pewno jest w wieku Nimitza, gdy ten adoptował Honor. A więc jest dojrzalszy i doroślejszy od Rachel, Podejrzewam, że ma też podobny do Nimitza charakter, co oznacza, że nie będzie tolerował marudzenia, lamentów, desperacji i podobnych fanaberii, z których słyną nastoletnie panienki.

— No proszę… — W westchnieniu Elaine dało się słyszeć nutkę rozbawienia, ale szybko spoważniała. — To akurat może być nasze najmniejsze zmartwienie, Cat. Co zrobią pozostałe dziewczynki?

— Chodzi ci o zazdrość? — spytała Allison, przyglądając się rozwojowi wydarzeń na podłodze.

Pozostałe dziewczęta powoli obsiadły Rachel, czemu Jason i Andromeda przyglądały się pałającym wzrokiem. Alfred i Benjamin także się temu przyglądali, choć znacznie spokojniej, rozmawiając o czymś po cichu i z uśmiechem. Allison także się uśmiechnęła i spojrzała na obie panie Mayhew.

— Honor była jedynaczką, więc w tej kwestii moje doświadczenia mogą być odmienne od waszych — przyznała — ale wątpię, by był z tym jakiś problem.

— Dlaczego? — spytała Katherine.

— Bo Hipper jest normalnym treecatem, czyli empatą. Potrafi wyczuć ich emocje prawie równie dobrze jak emocje Rachel i to jest właśnie główną zaletą adopcji w wieku dziecięcym. Treecat potrafi doskonale nauczyć ją wrażliwości na uczucia innych. Oczywiście przez pierwsze kilka tygodni lepiej zwracać na to uwagę, bo każde dziecko może uznać się za wybrane, skoro doświadczyło czegoś tak wyjątkowego, a więź potrzebuje czasu na okrzepnięcie. Nim to nastąpi i nim zacznie rozumieć Hippera, może zaleźć pozostałym za skórę, ale Hipper swoim zachowaniem będzie ją prostował w tej kwestii już wcześniej, jeśli zajdzie taka konieczność. A poza tym obojętne, czy zajdzie, czy nie, Hipper i tak wiele czasu spędzi na zabawach z pozostałymi. Prawdę mówiąc, kiedy zorientuje się, że ma cztery osoby do dyspozycji, i tylko musi je nauczyć, jak go rozpieszczać, będzie pewnie przekonany, że znalazł się w raju dla treecatów!



KSIĘGA DRUGA



Rozdział VIII

— Aaaapsik!

Kichnięcie szarpnęło jej głową tak, że przed oczyma zatańczyły gwiazdy rozmyte natychmiast przez łzy. Komodor lady Honor Harrington, patronka i hrabina Harrington, czym prędzej rzuciła grzebień i potarła czubek nosa w gorączkowej próbie uniknięcia kolejnej, zbliżającej się błyskawicznie eksplozji.

Próba zakończyła się fiaskiem i aż jej w uszach zadzwoniło.

A wokół zatańczyła chmura niewiarygodnie delikatnych włosów. Machnęła ręką przed twarzą, próbując je rozegnać, co dało taki sam efekt, jakby oganiała się przed komarami. Z jednym wyjątkiem — komary nie lepiły się do spoconej dłoni.

Kichnęła kolejny raz.

Leżący na jej kolanach treecat spojrzał na nią zrezygnowany, bez śladu zwykłego złośliwego rozbawienia. Wyglądało na to, że odwrócenie łba to jedyny wysiłek, na jaki go stać. Leżał rozciągnięty niczym wycieraczka na tyle, na ile pozwalały mu na to źle zrośnięte żebra i środkowe biodro. Nawet ogon miał płasko wyciągnięty.

I dwa razy szerszy niż zwykle.

Zimy na Sphinksie są mroźne i długie, toteż żyjące na planecie zwierzęta matka natura wyposażyła dla ochrony w stosowną warstwę izolacyjną. Dlatego treecaty posiadały niezwykle ciepłe i miękkie futro o jedwabistej gładkości i prawie zerowej przyczepności. To ostatnie było sporą wadą, jeśli chodzi o użycie chwytnego ogona w przypadku istot nadrzewnych. Sytuacja, w której ogon ześliznąłby się z gałęzi, gdy wisi się ze sto metrów nad ziemią głową w dół, raczej nie byłaby najlepszym i najzdrowszym sposobem zejścia z drzewa.

Treecaty zareagowały na to wyzwanie, wykształcając całkowicie nietypowy ogon, z czego sprawę zdawało sobie niewielu ludzi. Otóż ogon ten był płaski i z wewnętrznej strony całkowicie pozbawiony futra, za to mający szorstką skórę doskonale przyczepiającą się nawet do mokrych czy oblodzonych gałęzi. Silne mięśnie utrzymywały ogon zwinięty owłosioną stroną na zewnątrz, przez co wyglądał zupełnie normalnie, a w rzeczywistości był rurką. W ten sposób treecaty nie traciły dodatkowego ciepła i dysponowały całkowicie skutecznym chwytnym ogonem nawet w środku najsroższej zimy.

Zimy na Sphinksie, ma się rozumieć, a Sphinx był chłodną planetą nawet w lecie. Czego zdecydowanie nie dało się powiedzieć o Hadesie, znacznie częściej określanym mianem Piekła przez tych, którzy wiedzieli o jego istnieniu. Planeta krążyła wokół Cerberusa B, czyli gwiazdy G3 oddalonej o zaledwie siedem minut świetlnych, a oś miała nachyloną pod kątem ledwie pięciu stopni. I zdecydowanie nie została zaprojektowana z myślą o treecatach. Porastała ją klasyczna puszcza tropikalna, z tym że mająca cztery, a nie trzy zwyczajowe poziomy koron, przez co na poziomie ziemi panował zielonkawy półmrok. Nie był on jednak bynajmniej chłodny, jako że w rejonach równika, a tu właśnie się znajdowali, średnia temperatura wynosiła dobrze powyżej czterdziestu stopni Celsjusza (prawie sto pięć w starej skali Fahrenheita), a wilgotność przekraczała 90%. Padało nawet często, tyle że na ziemię nie spadała ani kropla, bo wszystkie zatrzymywały gęste korony którejś z warstw, tak że na dół dostawała się jedynie przypominająca pył wodny mżawka. Dla ludzi były to warunki bardzo uciążliwe. Dla treecata wręcz niebezpieczne.

Treecaty bowiem nie zrzucają futra w regularnym cyklu kalendarzowym, ale w zależności od temperatury otoczenia. Było to jak najrozsądniejsze, gdyż na Sphinksie pory roku zmieniają się wolno, a niewielkie przedłużenie się zimy powoduje, iż mróz trzyma przez dodatkowe trzy-cztery miesiące standardowe. Dla organizmu Nimitza gwałtowny przeskok z umiarkowanej temperatury panującej na pokładzie Tepesa (jak zresztą na pokładach wszystkich statków i okrętów kosmicznych) do sauny na powierzchni był więc poważnym szokiem.

Wewnętrznej warstwy futra pozbywał się stopniowo jeszcze przed dostaniem się do niewoli, toteż pozostały mu tylko dwie. Teraz jednak gwałtowny skok temperatury spowodował błyskawiczne linienie środkowej warstwy, którą zwykle miał przez cały rok. Organizm w ten sposób bronił się przed przegrzaniem, a ludzie przebywający w jego pobliżu znajdowali się w gęstniejącej lub rzednącej chmurze kłaków. I kichali na potęgę.

Na jego szczęście wszyscy wiedzieli, że jest bardziej nieszczęśliwy od nich i że pozbycie się futra jest dla niego naprawdę ważne, a źle zrośnięte kości uniemożliwiają mu zwykłą samodzielność higieniczną, bo mimo chmury sierści nie brakło ochotników do czesania i szczotkowania go. W normalnych warunkach bezwstydnie wykorzystywałby to, że jest obiektem powszechnej uwagi. W obecnych to właśnie jemu najbardziej zależało, by cały proces jak najszybciej się zakończył.

Teraz bleeknął cicho i prawie przepraszająco.

Honor przestała trzeć nos i podrapała go za uszami.

— Wiem, Stinker, to nie twoja wina.

Przez długą chwilę siedziała bez ruchu, mając nadzieję, że jednak przestanie ją kolejny raz kręcić w nosie. Była to jednak złudna nadzieja, bo przynajmniej jeszcze jedno kichnięcie było bardziej uparte od niej. Nie mając chwilowo nic do roboty, spojrzała odruchowo ku koronie najbliższego, podobnego do palmy drzewa o pniu średnicy dobrego metra u podstawy. Wśród liści, jakieś trzydzieści metrów w górze, dało się rozróżnić sylwetkę LaFolleta. Jeżeli wiedziało się, że on tam musi być. Andrew LaFollet miał ze sobą: komunikator, manierkę, elektroniczną lornetkę, pulser i ciężki karabin pulsacyjny z podczepionym granatnikiem. Przynajmniej to miał na pewno — bo poza tym mógł mieć jeszcze wszystko, łącznie z kieszonkową bombą atomową.

Co jej akurat w niczym nie przeszkadzało — skoro chciał, niech ma. Wpadła na pomysł posłania go na drzewo jako wartownika, ale nie było to koniecznością obiektywną. Nie musiał tam siedzieć, sensory promów i tak ostrzegłyby ich o zbliżaniu się czegokolwiek większego od treecata, ale skoro uparł się jej pilnować, będąc na ziemi, to już większy pożytek przyniesie, jeśli będzie pilnował ich wszystkich. W końcu elektronika też zawo…

Dalsze rozmyślania przerwało jej kolejne kichnięcie.

Przez moment miała wrażenie, że sklepienie czaszki jej odpadło. Okazało się to złudzeniem, za to przestało ją wreszcie kręcić w nosie. Odczekała na wszelki wypadek jeszcze trochę, ale tym razem napad kichania rzeczywiście minął. Pociągnęła nosem i schyliła się po upuszczony grzebień, co nie było takie proste, jako że nie chciała zrzucić z kolan Nimitza, a przytrzymać go nie miała czym z powodu braku lewej ręki. Rozwiązanie znalazł treecat — wczepił się pazurami w jej spodnie, tyle że znacznie delikatniej niż zwykle. Powody były dwa — spodnie pochodziły z zapasów awaryjnych promów i nie dość, że były raczej podłej jakości, to przede wszystkim nie do zastąpienia, bo zapasy ubrań były niewielkie. Dzięki jego pomocy zdołała bez problemów odnaleźć i złapać grzebień.

— Mam go! — poinformowała tryumfalnie.

I zabrała się do dalszego czesania, wzbijając tym kolejną chmurę sierści.

Nimitz zamknął oczy i zaczął mruczeć basowo. Dzięki więzi czuła jego wdzięczność i radość z tego, że oboje żyją… Uśmiechnęła się krzywo, wspominając przyjaciół i podkomendnych, którzy zginęli, by im to umożliwić. Nimitz przestał mruczeć, łypnął na nią jednym okiem z lekką naganą i ponownie zamruczał.

— Czy on w końcu przestanie linieć? — spytał z rezygnacją znajomy głos.

Odwróciła się, by spojrzeć na pytającego, ale podszedł od lewej strony (z wiatrem), a z powodu spalonego implantu jej sztuczne oko nie funkcjonowało, więc zaczęła obracać się całym ciałem, gdy usłyszała:

— Cholerna skleroza! Już podchodzę z przodu!

Po wiecznie wilgotnych liściach przypominających nader szeroką trawę, które porastały każdy wolny kawałek gruntu, zaszurały kroki i w jej polu widzenia pojawili się Alistair McKeon i Warner Caslet. Podobnie jak pozostali obcięli zdobyczne spodnie, robiąc z nich postrzępione szorty, i nosili oprócz nich wyłącznie podkoszulki, a i tak byli mokrzy od potu. No i mieli prawie metrowe maczety w pochwach na plecach, a McKeon także przypasaną kaburę z ciężkim wojskowym pulserem na prawym biodrze. Jedyne z uniformu Królewskiej Marynarki, czego nadal używał, to buty, dość już zresztą sfatygowane.

— Co za stylowe przyodziewki dla rozbitków — powitała ich Honor.

McKeon uśmiechnął się, oglądając taką część swojej skromnej osoby, jaką był w stanie dojrzeć. Trudno było sobie wyobrazić gorzej prezentującego się komandora Royal Manticoran Navy… dopóki nie spojrzało się na siedzącą przed nim kobietę.

— Może i „stylowe”, ale na pewno najwygodniejsze z dostępnych na tej zakazanej planecie — prychnął Caslet.

Pochodził z planety Danville w systemie Paroa mającej umiarkowany klimat zwany też czasem śródziemnomorskim i nie ukrywał, co sądzi o łaźni parowej, w której wylądował.

— Nie przesadzajmy, siedzimy praktycznie na równiku, więc musi być gorąco — mitygowała go Honor. — Jak rozumiem, bliżej bieguna robi się przyjemniej. Tak przynajmniej twierdzi Harkness.

— Pewnie — burknął McKeon, ocierając pot z czoła. — Z tego, co twierdzi, wynika, że na biegunie jest zaledwie trzydzieści pięć stopni Celsjusza. W nocy.

— Przesada. — Honor starała się starannie wymawiać słowa, pamiętając, że paraliż połowy twarzy powoduje przy szybkim mówieniu seplenienie, bełkot i inne utrudnienia w zrozumieniu.

Nie do końca jej się to udało i McKeon z trudem zmusił się do bezruchu, miał bowiem ochotę spojrzeć oskarżycielsko na Casleta. Co byłoby nieuczciwe, bo nie miał on absolutnie nic wspólnego ze złośliwym przepaleniem implantu przez ubeckich klawiszy. Podobnie jak z obcięciem jej włosów niemal na łyso. Pierwsze zostało zrobione pod pretekstem wymogów bezpieczeństwa, drugie higieny, a tak naprawdę z czystego sadyzmu i chęci upokorzenia. Co jeszcze z nią zrobiono, Honor nie powiedziała, a jego za każdym razem, gdy o tym pomyślał, trzęsła taka cholera, że żałował, iż odpowiedzialni za to już nie żyją.

Dlatego też wciąż musiał sobie przypominać, iż jedyną winą Casleta była przynależność do Ludowej Marynarki. I że próbując im pomóc, sam wpędził się w niezłe tarapaty, lądując jeszcze nie jako więzień, ale jako prywatny przymusowy gość martwej już na szczęście i nie opłakiwanej Cordelii Ransom. Co dokładnie miało go spotkać po przybyciu na Hades, nikt z żywych nie wiedział, ale z pewnością nie byłoby to nic miłego.

— No dobrze, niech już będzie, trzydzieści stopni — ustąpił McKeon. — Ale tylko w zimie.

— Jesteś przypadkiem beznadziejnym — westchnęła z rezygnacją i krzywym uśmiechem Honor.

Alistair dobrze nad sobą panował, lecz dzięki Nimitzowi wyczuła jego nagłą wściekłość i doskonale wiedziała, co ją spowodowało. Rozmowa na ten temat niczego by jednakże nie dała. Dlatego też spojrzała na Casleta i spytała:

— A tobie jak minął dzień, Warner?

— Parno, duszno i leniwie — odparł z uśmiechem.

Po czym spojrzał na McKeona i powiedział, wyciągając dłoń:

— Daj mi manierkę. Chcecie porozmawiać w spokoju, to zajmę się czymś pożytecznym, a moja też już jest pusta.

— Dzięki. To całkiem sensowny pomysł. — McKeon odpiął manierkę od pasa.

Nosił ją na lewym biodrze jako przeciwwagę dla pulsera. Rzucił ją Casletowi, który złapał ją bez trudu, zasalutował niedbale i ruszył w stronę zamaskowanych promów.

Honor przyglądała się, jak odchodzi, po czym odwróciła się do McKeona i powiedziała cicho:

— On jest dobry. I jest po naszej stronie.

— Wiem.

Nie zabrzmiało to jak przeprosiny, ale nie trzeba było mieć empatycznych zdolności Nimitza, by wiedzieć, że miało taki charakter. Caslet i McKeon zdążyli się zresztą zaprzyjaźnić — zaczęło się na pokładzie Tepesa, dokończyło na Piekle już po ucieczce. Nadal jednak nie rozwiązana pozostała jedna kwestia stanowiąca nieuniknione źródło napięcia. Warner Caslet mimo wszystkich swych zalet pozostawał ciągle, przynajmniej w teorii, przeciwnikiem jako oficer Ludowej Marynarki. Honor lubiła go i miała doń zaufanie, ale nadal istniała ta niewidzialna granica. Caslet także zdawał sobie sprawę z jej istnienia. Dlatego zasugerował Honor, że może lepiej byłoby, gdyby nikt mu nie proponował noszenia innej niż maczeta broni. I dlatego nabrał zwyczaju oddalania się pod różnymi pretekstami, gdy wyczuwał, że jego obecność może ich krępować w rozmowie. Natomiast Honor nadal nie wiedziała, co powinni z nim zrobić. Wrogiem Warnera Casleta nie stała się bowiem ani Ludowa Marynarka, ani Ludowa Republika, a jedynie Urząd Bezpieczeństwa i Komitet Bezpieczeństwa Publicznego. To właśnie sposób, w jaki UB (z polecenia Ransom) potraktowało jeńców, spowodował jego opór i sprzeciw.

Znała go jednak zbyt dobrze, by wierzyć, że to wystarczyło, aby odwrócił się od całej Ludowej Republiki. Nienawidził obecnych władz i gardził nimi, ale podobnie jak ona traktował oficerską przysięgę i miał przed sobą trudny wybór.

A zbliżał się czas, w którym będzie musiał podjąć jeszcze trudniejsze decyzje. A raczej kolejne jeszcze trudniejsze decyzje, gdyż to, że się tu znalazł, było wynikiem kilku już podjętych. Był to także jedyny powód, dzięki któremu nadal żył. W przeciwnym wypadku zginąłby na pokładzie Tepesa wraz z całą jego załogą, gdy Harkness wysadził okręt. McKeon zabrał go, gdyż istniała możliwość, że ucieczka się nie powiedzie, a pozostawienie go w celi byłoby równoznaczne ze skazaniem na powolną śmierć. Ransom nigdy nie uwierzyłaby, że im nie pomógł, a przy swej paranoi prawdopodobnie uznałaby to za pierwszy przejaw buntu we flocie i postarała się na wszelkie sposoby wydusić z niego informacje o spisku. Ponieważ spisku nie było, proces ten byłby długi i bolesny…

Otrząsnęła się z tych niewesołych rozważań i wskazała McKeonowi miejsce obok na pniaku. Usiadł posłusznie, ocierając pot z włosów nad czołem. Powiewy wiatru w lesie były słabe, ale starannie je wykorzystał, wybierając miejsce tak, by chmura sierści nie poleciała w jego stronę.

Honor, widząc to, parsknęła śmiechem.

— Fritz przyniósł mi świeżą manierkę z dziesięć minut temu — powiedziała, nie przestając czesać Nimitza. — Jest gdzieś w plecaku, poczęstuj się.

— Dziękuję — ucieszył się McKeon. — My opróżniliśmy nasze ponad godzinę temu.

Sięgnął do plecaka, odnalazł izolowaną manierkę i wyjął ją. Wytrzeszczył oczy, słysząc, jak coś w niej zagrzechotało.

— Lód! — ucieszył się. — O tym nie mówiłaś!

— Przywilej stopnia, komandorze McKeon. — Uśmiechnęła się Honor. — Mówiłam, żebyś się poczęstował.

McKeon nie potrzebował dalszej zachęty — odkręcił nakrętkę i przyssał się do manierki z taką ekstazą, że aż zamknął oczy, czując zimny płyn w gardle. Ponieważ woda była przeznaczona dla Honor, zawierała proteiny i skoncentrowane środki odżywcze oprócz witamin, soli i elektrolitów dodawanych przez Montoyę każdemu. Dawało to dziwny, lekko gorzkawy smak i uświadomiło mu, że nie należy pić za dużo.

— Och! — westchnął, odrywając manierkę od ust i nadal czując miły chłód w przełyku.

Zakręcił butelkę i dodał:

— Prawie zapomniałem, jak smakuje zimna woda. — Odłożył manierkę do plecaka i powiedział: — Dziękuję.

— Nie przesadzaj. — Potrząsnęła głową Honor nieco zawstydzona.

Widząc to, uśmiechnął się i pokiwał głową. Nie była przyzwyczajona do „niańczenia”, jak to określił Montoya, i żenowało ją to, ale doktorek w tej kwestii był uparty. Zresztą wiedziała, że ma rację, tylko wydawało jej się wciąż, że to nieuczciwe, zwłaszcza że wszyscy zrobili znacznie więcej niż ona, by ucieczka się powiodła. Tyle że ona została najpoważniej ranna, a wcześniej na wpół zagłodzona. I dlatego komandor-chirurg Montoya, ignorując różnicę stopni, zdecydowanie i nie najłagodniej kazał jej się zamknąć i pozwolić tuczyć, aż będzie przypominała normalnego człowieka, a nie worek kości i przestanie rozszczepiać światło, stojąc bokiem. Ponieważ wiedziała, że ma rację, nie protestowała. Pozostali też o tym wiedzieli i jakby zmówili się, by ją dodatkowo podkarmiać smakołykami.

Było to dziwne określenie zawartości awaryjnych racji żywnościowych, ale jakoś je trzeba było nazwać… Swoją drogą, przed zapoznaniem się z posiłkami Ludowej Marynarki Honor była dogłębnie przekonana, że nic nie może smakować gorzej niż racje awaryjne Royal Manticoran Navy… Wychodziło na to, że podróże kształcą, a człowiek uczy się przez całe życie.

— Jakieś wieści od patroli? — spytała, zmieniając temat.

— Nie bardzo. Przynieśliśmy z Warnerem okazy, które chciał Fritz, ale wątpię, żeby okazały się lepsze od dotychczasowych. A Jasper i Anson natknęli się na następnego misiorysia. Okazał się równie niesympatyczny jak poprzednie dwa. Szkoda, że lokalne drapieżniki nie wiedzą, że jesteśmy niejadalni, może dałyby nam spokój, gdyby do nich dotarło, że nie są w stanie nas strawić.

— A może nie. — Honor skończyła czesać Nimitza i wyczyściła grzebień o nogawkę. — Jest sporo rzeczy, których ludzie czy treecaty nie mogą strawić do końca, o ile w ogóle, a i tak je jedzą, bo im smak odpowiada. Może dla niego jesteśmy smakowitą niskokaloryczną przekąską.

— Może mnie sobie uważać, za co chce, jak długo trzyma się z daleka i nie jest nachalny. Bo inaczej nakarmię go z pulsera i już niczego nie przekąsi.

— Nastawienie wrogie i jak najbardziej rozsądne — oceniła. — Przynajmniej jest mniejszy od hexapumy.

— Dobre choć to — zgodził się McKeon, przyglądając się obozowisku.

Oba promy szturmowe nie były łatwe do ukrycia — każdy miał kadłub długości sześćdziesięciu trzech metrów i skrzydła rozpiętości od czterdziestu trzech przy maksymalnym rozłożeniu do dziewiętnastu przy minimalnym. W większości ukształtowań terenu ukrycie choćby jednego z nich byłoby niemożliwe. W tym lesie tropikalnym okazało się to wykonalne, choć pracochłonne, drzewa bowiem rosły na tyle rzadko, iż udało się wcisnąć między nie kadłuby, wycinając ledwie kilka, a wielowarstwowe korony i tak nadal zasłaniały widok. Następnie przykryto je siatkami maskującymi tłumiącymi sygnatury energetyczne i cieplne, przystrajając całość liśćmi i lianami. To już była prosta robota, choć nadal pracochłonna z uwagi na małą liczbę mogących wziąć w niej udział ludzi, do dyspozycji było bowiem jedynie siedemnaście par rąk i cztery przenośne podnośniki grawitacyjne. Mieli jednak motywację, toteż dokonali tego w rekordowym czasie. Alternatywa w postaci kolejnych dowodów nachalnej gościnności Urzędu Bezpieczeństwa okazała się doskonałym bodźcem.

— Jak się sprawują konwertery? — spytał po chwili McKeon.

— Nadal działają — odparła, kończąc czyścić grzebień z wyjątkowo skołtunionego kłębu sierści włosów. — Im bliżej poznaję ich wyposażenie ratunkowe, tym jestem pod większym wrażeniem. Sądziłam dotąd, że będzie gorsze, ale ktoś w Ludowej Marynarce naprawdę się przyłożył do wyposażenia tych promów.

— W Urzędzie Bezpieczeństwa — poprawił ją McKeon z niechęcią. — Skoro UB ma wszystko, co najlepsze, to wyposażenie awaryjne też.

— Tym razem to chyba nie tak… Harkness, Scotty i Warner sprawdzili instrukcje obsługi i wszystkie są standardowe, jak w Ludowej Marynarce. Prostsze niż nasze, ale z pewnością dla floty, nie dla ubecji.

McKeon mruknął coś niezrozumiale, najwyraźniej nie zgadzając się z myślą, że cokolwiek zrobione w Ludowej Republice mogłoby dorównać podobnemu wyposażeniu pochodzącemu z Królestwa, nie mówiąc już o przewyższeniu go.

— Prawdę mówiąc, uważam, że ich koncentraty są nawet lepsze od naszych — dobiła go Honor. — Są masywniejsze i większe, ale mają większą wydajność, porównując moc i wagę.

— Tak?! Za to broń nadal mają gorszą. — Uśmiechnął się, znajdując argument na poparcie swojego punktu widzenia.

— Fakt. I sądzę, że mając do wyboru lepszy graser albo lepszy konwertor dla promów, sądzę, że wybrałabym graser. Ale byłby to trudny wybór.

— Zwłaszcza po takich doświadczeniach — zgodził się znacznie poważniejszym tonem.

Uniosła głowę i przyjrzała mu się bacznie. Alistair skupił się jak dotąd na rzeczach najważniejszych, nie planując dalekosiężnych posunięć. Dostanie się na powierzchnię, przekonanie garnizonu, że wszyscy zginęli w wybuchu, ukrycie promów i zbadanie okolicy wypełniły mu czas. Z dalszymi planami czekał na nią, podejrzewając, że Honor już coś wymyśliła. Jedyna rzecz, której był pewien, to że promy na pewno będą kluczowym elementem następnych posunięć, dlatego dopilnował, by pozostały w pełni sprawne.

Ponieważ klimat zdecydowanie nie sprzyjał elektronice i delikatnej maszynerii, bosmanmat Barstow i jego ekipy techniczne miały codzienne zajęcia polegające na usuwaniu pnącz, mchów, owadów i innego cholerstwa, które z uporem próbowało przez wloty powietrza lub luki podwozia dostać się do wnętrza.

Kadłuby wykonane z pancernego kompozytu były odporne na wszystko, co przyroda mogła wymyślić, ale duża wilgotność i gorąco stanowiły idealne środowisko do rozwoju pleśni, grzybów i podobnych ohydztw, które w krótkim czasie przeżarłyby delikatną elektronikę i co delikatniejszą mechanikę, czyniąc z promów bezużyteczne pancerne skorupy.

Dlatego też najskuteczniejszą ochroną było stałe utrzymywanie w pojazdach normalnych warunków temperaturowo-wilgotnościowych, do jakich zostały przewidziane. A to oznaczało, że ich pokładowe systemy podtrzymywania życia musiały pracować bez przerwy. Co wymagało energii — niewielkiej w porównaniu z ilością potrzebną do lotu, ale sporej, jeśli trzeba było ukryć źródło energetyczne. Naturalnie starannie wybrali miejsce lądowania — znajdowali się prawie dokładnie po przeciwnej stronie planety w stosunku do wyspy, na której stacjonował garnizon. Na dodatek zgodnie z tym, co wyciągnął z komputerów Tepesa Harkness, najbliższy obóz był oddalony o ponad tysiąc kilometrów, a więc nie istniał żaden logiczny powód, by przeciwnik interesował się tym rejonem. W końcu tropikalna puszcza porastała większą część powierzchni planety, toteż garnizon nie powinien zwrócić specjalnej uwagi na ten właśnie jej fragment.

Jednakże ani Alistair McKeon, ani Honor Harrington nie mieli zamiaru opierać swych planów czy działań na tym, co ich zdaniem przeciwnik powinien. A poza tym nawet pomijając kwestię wykrycia przez satelity czy sensory przelatujących pojazdów działających reaktorów promów, ich użycie miało inną poważną niedogodność — szybko skończyłyby się zapasy paliwa.

Na szczęście ten, kto planował, w co wyposażyć promy na wypadek awaryjnego lądowania, umieścił w ich lukach bagażowych dwa razy więcej konwerterów energetycznych, niż posiadały ich odpowiedniki używane w Royal Manticoran Navy. Jak podejrzewała, spowodowane to było koniecznością ładowania zasilaczy broni i innego wyposażenia dla znacznie większej liczby osób niż w RMN, niemniej dawały one dość energii, by utrzymać na chodzie przez cały czas systemy podtrzymywania życia obu promów. Co prawda temperatura wewnątrz była o parę stopni wyższa niż powinna, ale w porównaniu z warunkami na zewnątrz było tam wręcz zimno. I sucho.

A przy okazji dało się wyprodukować trochę lodu…

McKeon resztką sił powstrzymał się przed ponownym „pożyczeniem” manierki. To była woda specjalnie przygotowana dla Honor i nie chodziło o lód, ale o jej wartość odżywczą. Podobnie jak dodatkowa porcja żywności znajdująca się w plecaku. Nie wspominając już o tym, że Fritz oberwałby mu uszy za coś podobnego, bo chamstwem byłoby pozbawianie jej niezbędnych kalorii.

Potrząsnął głową, ukrywając starannie uśmiech — dzięki opiece Montoyi Honor nie przypominała już zagłodzonego nieszczęścia i była jedyną osobą regularnie przybierającą na wadze. To, że ktoś o zwiększonym metabolizmie potrafił przytyć na awaryjnych racjach żywnościowych Ludowej Marynarki, mówiło samo za siebie o traktowaniu tego kogoś na pokładzie Tepesa. I tak nadal brakowało jej do normy dobrych dziesięciu kilo i obojętne, jak by jej się nie podobało „niańczenie” i „rozpieszczanie”, miał zamiar to robić, dopóki Fritz Montoya oficjalnie nie ogłosi, że Honor odzyskała pełnię sił.

Żeby przestać o tym myśleć, spytał:

— Jakieś pomysły na przyszłość? Bliższą czy dalszą? Honor spojrzała na niego, unosząc prawą brew — pierwszy raz zapytał bezpośrednio, co planuje dalej, a więc musiał uznać, że prawie doszła do siebie, przynajmniej psychicznie. Inaczej nie poruszyłby tak poważnego tematu nawet w tak nieformalny sposób.

— Nawet kilka — odparła, wsuwając grzebień do kieszeni. Potem sięgnęła po manierkę.

McKeon powstrzymał odruch, by ją wyręczyć. Co prawda miał obie ręce i poszłoby mu to sprawniej, ale miał też prawie pewność, jaka byłaby jej reakcja. Dlatego siedział spokojnie i tylko się przyglądał.

Honor ścisnęła manierkę kolanami, odkręciła zakrętkę i podała manierkę Nimitzowi, który ujął ją obydwoma chwytnymi łapami. Pił długo, a gdy skończył, westchnął z ulgą i oparł się o Honor, pocierając łbem o jej bok, gdy tymczasem ona zakręciła i schowała naczynie. A potem podrapała go pod brodą.

Zamruczał znacznie energiczniej niż poprzednio.

Jak podejrzewała, kończył wreszcie zrzucać futro, co cieszyło nie tylko jego, ale wszystkich mających bezpośredni kontakt z chmurami sierści. Uśmiechnęła się, czując, że jest mu chłodniej, i spojrzała na McKeona.

— Myślę, że mam ogólne zarysy pomysłu — stwierdziła. — Będziemy jednak musieli działać ostrożnie. No i zajmie to sporo czasu.

— Ostrożność to nie problem — ocenił McKeon. — Natomiast czas może nim być. Zależy, ile będziemy go potrzebowali.

— Sądzę, że zdążymy — powiedziała ze spokojną pewnością. — Musimy zdążyć, nim skończy nam się żywność.

— Oczywiście — zgodził się McKeon.

Jak wszystkie małe jednostki znajdujące się na pokładzie okrętu wojennego promy wyposażone były w pełen zestaw ratunkowy, gdyż w razie awarii użyte byłyby w charakterze kapsuł ratunkowych czy szalup. Dlatego miały na pokładach zapas racji żywnościowych na tydzień dla pełnej obsady. Dla ich niewielkiej grupy wystarczył on na parę miesięcy, a po dokładnym sprawdzeniu okazało się, że McKeon pesymistycznie wykonał szacunkowe obliczenia i starczy ich na dłużej. Natomiast do tej pory nie udało się odszukać na powierzchni planety niczego, co byłoby jadalne dla człowieka.

— Fritz niczego nie znalazł? — spytał.

— Obawiam się, że nie. Przepuścił przez analizator wszystko, co mu przynieśliśmy, ale jeżeli to, co mu właśnie dostarczyliście z Warnerem, nie różni się, a wątpię, by tak było, radykalnie od wszystkiego zebranego dotąd, to nie ma co się oszukiwać. Nasz system trawienny jest w stanie wyizolować większość potrzebnych nam elementów nieorganicznych z tutejszych roślin, ale to wszystko. I nie chodzi o to, że część tych roślin jest trująca, ale o to, że nie mamy nawet odpowiednich enzymów, by strawić lokalną odmianę celulozy. Nie wiem jak inni, ale ja nie mam ochoty mieć w kiszkach zwiększającej się masy śmieci, których nie da się strawić. Lokalna fauna jest równie nieatrakcyjna pod tym względem.

— Właściwie mnie to nie zaskoczyło — ocenił McKeon. — Cholera, gdyby to miało być łatwe, los nie wybrałby nas, no nie?

— Fakt — zgodziła się, obejmując Nimitza i tuląc go do siebie.

Po chwili spojrzała ponownie na McKeona.

— I myślę, że nadszedł kres bezczynności — dodała ciszej. — Wiem, że obaj z Fritzem nadal mnie obserwujecie niczym zaniepokojone kwoki, ale naprawdę doszłam już na tyle do siebie, że możemy zacząć działać.

McKeon otworzył usta, by zaprotestować, namyślił się i zamknął je bez słowa.

Poklepała go po nodze i dodała:

— Nie martw się, Nimitz i ja jesteśmy twardzi.

— Wiem, że jesteście, tylko to jest tak cholernie niesprawiedliwe… — urwał i wzruszył ramionami. — Już dawno powinienem zrozumieć, że wszechświat jest niesprawiedliwy, ale czasami mam dość obserwowania, jak los robi co może, żeby ci dokopać. Więc zrób mi przyjemność i choć jeden raz uważaj na siebie. I nie przemęczaj się. Dobrze?

— Dobrze — zgodziła się nieco stłumionym przez wzruszenie głosem i raz jeszcze poklepała go po kolanie. — Tym bardziej że na początek nie przewiduję niczego specjalnie męczącego dla kogokolwiek.

— Tak? — zdziwił się, nie kryjąc niedowierzania, McKeon.

— A tak. Chcę, żeby Harkness przy pomocy Scotty’ego i Russa włamał się do sieci satelitarnej i znalazł sposób dostania się do sieci komputerowej obozu Charon.

— Trudne zadanie — ostrzegł McKeon. — Jeśli garnizonem nie dowodzi totalny kretyn, ich system nie przyjmie poleceń pochodzących z zewnątrz.

— Nie mówię o przeprogramowaniu, tylko o wydostaniu danych z systemu. Zresztą jeśli wszystko pójdzie po mojej myśli, nie będziemy nawet do tego zmuszeni. Chcę mieć taką możliwość na wszelki wypadek. A co do trudności… skoro Harkness w pojedynkę włamał się do komputerów pokładowych krążownika liniowego, mając do dyspozycji tylko minikomp i musząc kryć się z tym, co robi, to teraz ma chyba łatwiejsze zadanie, prawda? Tym bardziej że garnizon wie, iż nikt poza nimi na całej planecie nie ma dostępu do żadnych urządzeń elektronicznych.

— Racja — zgodził się McKeon. — No dobra, skipper, poszukam ich i powiem, żeby zabrali się do roboty. Jak do nich dotrze, że będą siedzieli w klimatyzowanym promie, to może nawet żadnego nie będę musiał zachęcać dobrym słowem!

Po czym roześmiał się, wstał i odszedł.



Rozdział IX

— Wiesz, gdyby oni choć czasem ze sobą rozmawiali, może bylibyśmy w stanie coś podsłuchać — zauważył porucznik Russell Sanko.

— Gdyby wiedzieli, jaką ci robią przykrość, gadaliby jak najęci — odparł Jasper Mayhew ze złośliwym zadowoleniem. — Póki co nasłuchujemy dopiero dwa tygodnie… Źle ci, że tu siedzisz?

Po czym odchylił fotel, by znaleźć się dokładnie pod wylotem nawiewu chłodnego, suchego powietrza, i uśmiechnął się błogo.

— Rozpieszczony hedonista — prychnął Sanko.

— Nonsens. Jedynie produkt wrogiego środowiska — poprawił go Mayhew. — To nie moja wina, że stałe zagrożenie prowadzi u ludzi do psychozy. Wszyscy pochodzący z Graysona robią się strasznie nerwowi, kiedy muszą przebywać na otwartej przestrzeni i oddychać nie filtrowanym powietrzem. Ja też! I powinieneś mi współczuć, bo to nieuleczalna psychoza. Dlatego lady Harrington przydzieliła mnie do tego zadania. To straszne, gdy człowiek wymaga klimatyzacji ze względów medycznych.

— No. — W głosie Russella jakoś nie było śladu współczucia. — Pewnie!

Mayhew zachichotał, a Sanko skupił uwagę na konsoli łączności, przed którą siedzieli. Praktycznie byli rówieśnikami — Mayhew, mając dwadzieścia dziewięć lat, był ledwie o trzy lata starszy od swego towarzysza — i obaj byli pełnymi porucznikami. Co prawda Mayhew miał o jakieś trzy standardowe miesiące dłuższe starszeństwo i należał do sztabu lady Harrington jako oficer wywiadu, Sanko zaś był oficerem łącznościowym na HMS Prince Adrian. A zgodnie z odwieczną i nadal honorowaną tradycją pomiędzy sztabowcami a oficerami pokładowymi podległymi temuż sztabowi zawsze istniała rywalizacja, ale Mayhew był na tyle sympatyczny i tak dobrze się z nim pracowało, że szybko przestało to mieć znaczenie. Na dodatek pod pozorami lekkoducha krył się przenikliwy umysł. Mayhew był też zawsze chętny do pomocy, jak zresztą wszyscy pochodzący z Graysona, z którymi Sanko się zetknął. Był również jakimś krewnym Protektora, o czym prawie wcale nie mówił, i nie było w nim śladu arogancji, której Sanko naoglądał się u niektórych rodaków o wiele gorzej urodzonych.

Niestety, jak przyjemny by był współpracownik, nie miało to wpływu na wykonywaną pracę, jeżeli nie było co robić. A tak właśnie wyglądała ich sytuacja.

Sprawa powinna być łatwa, prosta i przyjemna — przeciwnik miał ogólnoplanetarną sieć łączności i całkowicie jej ufał, co było zupełnie zrozumiałe, jako że nie dość, iż jedynie garnizon dysponował sprzętem i źródłami energii, to łączność była automatycznie szyfrowana. Co prawda sprzęt i oprogramowanie kodujące do najnowszych nie należały, ale i tak były lepsze niż te, o których informował wywiad przed odlotem. Najwyraźniej UB i w tej kwestii było lepiej wyposażone od Ludowej Marynarki.

Nie ulegało wątpliwości, że gdy go budowano, obóz Charon został wyposażony w najlepszy, być może jeszcze eksperymentalny sprzęt, ale od tego czasu minęło sporo lat, a modyfikacje najwyraźniej następowały wolniej, niż powinny. Liczba satelitów meteorologicznych i komunikacyjnych była imponująca, co przy minimalnych kosztach zapewnianych przez użycie antygrawitacji było zrozumiałe. I te były całkiem nowoczesne. Natomiast stacje naziemne już nie za bardzo. No, a oni mieli do dyspozycji dwa promy szturmowe wyposażone w sprzęt i programy najnowszej generacji, gdyż także należały do Urzędu Bezpieczeństwa. Co oznaczało, że sprzęt, z którego korzystali, był co najmniej o dwadzieścia lat nowszy i w pełni kompatybilny ze starymi modelami tej samej produkcji. Ba, był nawet specjalnie przystosowany do współpracy z nimi. Czyli Sanko i Mayhew oraz trzymający pozostałe wachty Harkness i Tremaine, jak też Lethridge i Clinkscales powinni być w stanie bez żadnych trudności dostać się do planetarnego systemu łączności i wyciągnąć z niego wszystkie informacje, jakie tylko chcieli.

Problem polegał na tym, że system praktycznie nie był używany poza automatycznym przesyłaniem danych meteorologicznych przez satelity do obozu. A dane pogodowe nie były czymś, co specjalnie interesowało kogokolwiek z podsłuchujących.

W sumie trudno się było dziwić, że nie używali radia — skoro cały garnizon siedział na wyspie, to nie potrzebowali łączności satelitarnej, żeby się ze sobą porozumieć, a to, co działo się w obozach, obchodziło ich mniej niż wcale, więc nie zostawili w żadnym środków łączności. A jeśli dowódca chciał z którymś porozmawiać, na dobrą sprawę mógł wystawić głowę przez okno i wrzasnąć…

Z tego właśnie powodu od dwóch tygodni trzy wachty po dwóch ludzi każda dyżurowały przy radiostacji i nudziły się setnie w klimatyzowanym luksusie. Gdyby mieli jakiś porządny komputer, nie musieliby nawet tam siedzieć — zaprogramowaliby go odpowiednio i wszystko szłoby automatycznie. Ponieważ jednak były to komputery Ludowej Marynarki, do których najlepiej pasowało określenie „graty”, nikt nie chciał czegoś podobnego ryzykować. Po zapoznaniu się z tym elektronicznym złomem, a zwłaszcza z jego oprogramowaniem, Sanko przestał się dziwić, że Harkness zdołał w tak krótkim czasie dokonać tak znaczących zmian w oprogramowaniu komputerów pokładowych krążownika liniowego. Komputery promów miały niezwykle ograniczone możliwości, a ich oprogramowanie było wręcz tragiczne w porównaniu z maszynami używanymi przez Królewską Marynarkę. To, co było potrzebne do lotów i wykonywania misji bojowych, było i owszem, na dobrym poziomie i proste w obsłudze. Natomiast wszystko, co nie było absolutnie niezbędne do funkcjonowania promu w określonych warunkach bojowych, musiało być robione ręcznie albo przy wykorzystaniu niezwykle uproszczonych i ograniczonych przygotowanych przez producenta programów. Ich poziom prezentował się tak, że płakać się chciało, a wiarygodność była żadna, dlatego prościej i bezpieczniej było, aby człowiek siedział i pilnował cybernetycznego durnia. Dureń ten był bowiem tak tępy, że zgubiłby się w samo południe w…

— Baza, tu Harriman — rozległo się nagle w głośniku. — Dajcie mi koordynaty Alfy 7-9.

Sanko wytrzeszczył oczy i rzucił się do klawiatury. Mayhew czym prędzej wyprostował fotel i zrobił to samo na stanowisku oficera taktycznego.

— Harriman, ty dupo wołowa! — rozległ się damski głos pełen rezygnacji i bezsilnej złości. — Jesteś głupszy, niż ustawa przewiduje! Jak do cholery udało ci się znowu zapodziać te koordynaty?!

Obaj pracowali gorączkowo, korzystając z niespodziewanej okazji. Wszystkie informacje, jakie Harkness zdołał wydostać z bazy danych Tepesa, zostały załadowane do pamięci komputera pokładowego promu, zanim zaczął się nasłuch. Teraz Mayhew jęknął tryumfalnie, gdyż coś z właśnie uzyskanych danych pasowało do już posiadanych. Sanko równocześnie zaś rozpracowywał satelitę będącego przekaźnikiem w rozmowie. Miał do dyspozycji nowszy sprzęt i lepsze oprogramowanie od przeciwnika, toteż bez trudu dostał się do komputera satelity. Ponieważ dysponował takim samym fabrycznie typem sprzętu i programów, nie spowodowało to żadnego alarmu, podobnie jak zorganizowanie łączności z satelitą przy użyciu kierunkowej wiązki laserowej całkowicie niezależnej od normalnego systemu łączności. Oznaczało to, że komputery w obozie Charon nic nie wiedziały o jej istnieniu. Ani o tym, że właśnie przy jej użyciu ściągnął informacje z satelity komunikacyjnego. Łącznie z danymi dotyczącymi kodowania, używanych kryptonimów i automatycznych zabezpieczeń. Te ostatnie grzecznie wyświetliły się na ekranie komputera i porucznik Sanko uśmiechnął się w sposób, którego nie powstydziłaby się głodna hexapuma.

— A skąd ja mam wiedzieć, co się z nimi stało? — obruszył się Harriman. — Gdybym wiedział, gdzie się to gówno podziało, to by mi nie zginęło, no nie?

— Siedzi w twoim komputerze, matole! — jęknęła jego rozmówczyni.

— Tak? — prychnął Harriman, nie kryjąc złości. — Tak się składa, że patrzę właśnie na katalog plików, Shrevner, i nic takiego nie ma. Więc może byś tak ruszyła dupsko i podała mi te namiary. Za dwanaście minut robię zrzut dla Alfy 7-8, a potem mam jeszcze parę następnych, jakbyś nie wiedziała.

— Jeeezu! Wy zasrani piloci, jesteście… — Głos nagle umilkł i dodał już z mniejsza pogardą: — Są, przesyłam.

Przez kilka sekund panowała cisza przerwana raptem przez radosne prychnięcie i głos Harrimana:

— Ciekawa godzina sporządzenia pliku, co, Shrevner? Wygląda na to, że został zamknięty tak z godzinę po moim odlocie. Co ty na to?

— Pieprzę cię, Harriman.

— Tylko w marzeniach, słoneczko — dodał ze słodyczą Harriman.

Dało się słyszeć kliknięcie i zapanowała cisza w eterze.

— Udało ci się? — spytał Jasper.

— Myślę, że tak. — Sanko zajął się przeglądaniem plików ściągniętych w czasie rozmowy.

Po parunastu sekundach uśmiechnął się szeroko i oznajmił:

— Wygląda naprawdę interesująco. A co u ciebie?

— Trochę niepewnie, ale też ciekawie. Myślę, że czas zawiadomić skipper i komodora McKeona, i…

— Baza, tu Carson — rozległo się w głośniku. — Jestem nad Gamma 1-7 i mam problem. Według koordynat, które dostałem…

Sanko i Mayhew rzucili się do klawiatur.



* * *


— …w sumie w ciągu ostatnich dwóch godzin przechwyciliśmy sześć rozmów bądź kompletnych, bądź częściowych między bazą a pilotami promów, milady. Naturalnie mogliśmy podsłuchiwać tylko te przekazywane przez satelity znajdujące się w zasięgu wzroku, więc podejrzewam, że było ich więcej.

— Logiczne założenie — zgodził się McKeon i potarł podbródek.

Czego nie było widać, a co też mu weszło w nawyk poprawiający myślenie, to sprawdzanie językiem dziury po wybitych kolbą strzelby zębach.

— Jeśli wysyła się równocześnie tyle promów z zaopatrzeniem, rozmowy są nieuniknione — dodał. — Zwłaszcza jeśli połowa pilotów nie potrafi otworzyć drzwi wychodka bez dokładnej instrukcji.

— Może te ostatnie zastępuje u nich zasłonka — skomentowała Honor z błyskiem w oku.

A Nimitz poparł ją radosnym bleeknięciem.

Skończył linieć tydzień temu, co poprawiło mu nastrój i zwiększyło poczucie humoru. Ale i tak był zachwycony za każdym razem, gdy miał okazję posiedzieć w normalnych, to jest klimatyzowanych, warunkach. Teraz także nie krył zadowolenia.

Honor uśmiechnęła się i pochyliła nad stolikiem, na którym Mayhew rozłożył mapę z plastpapieru. Jedyny porządny holoprojektor znajdował się w kabinie pilotów, zbyt ciasnej jak na odprawę, natomiast stanowisko taktyczne przedziału desantowego wyposażone było w drukarkę i oprogramowanie przekładające dane z trójwymiarowych na dwuwymiarowe. Skorzystał z tego Mayhew, tworząc aktualną mapę planety możliwą do praktycznego wykorzystania w większym gronie. Nad nią właśnie pochylała się Honor, by odczytać wpisane drobnym drukiem uwagi. Normalnie nie musiałaby tego robić — wystarczyło wydać odpowiednie polecenie protezie oka, ale ta chwilowo była całkiem niesprawna.

Odczytała, co chciała, i usiadła prosto, analizując uzyskane informacje i gładząc kikut lewej ręki, co było jej nowym, nerwowym gestem. Wziął się on nie tyle z urojonego bólu nie istniejącej kończyny, przed którym ostrzegał ją Montoya, ile z urojonego swędzenia. W sumie było to niby lepsze, ale dostawała momentami szału, nie mogąc się podrapać.

— Może, ale i tak to ofermy — rzucił McKeon ze szczerbatym uśmiechem. — Z tego, co słyszeliśmy, te ofiary nie są w stanie znaleźć własnych tyłków bez planu lotów, tuzina radiolatarni i radaru naprowadzającego.

— Całkiem możliwe, ale nie zamierzam z tego powodu narzekać — poinformowała go Honor.

Nimitz bleeknął z aprobatą.

— Ja też — zapewnił ją McKeon.

Honor przestała pocierać kikut i ponownie skupiła uwagę na mapie. Co prawda większość danych już znała — zostały jedynie potwierdzone te wydostane przez Harknessa z bazy danych Tepesa, ale przynajmniej mieli pewność, że są aktualne. No i przybyło trochę nowych, tak więc cała operacja okazała się jak najbardziej potrzebna.

Inaczej niż w wizji znanego, a żyjącego w zamierzchłych czasach poety Dantego, Piekło miało cztery kontynenty i dużą wyspę nie całkiem kwalifikującą się do miana kontynentu, a nie dziewięć kręgów. Ani ekipa zwiadu kartograficznego, która planetę odkryła i zbadała, ani bezpieka nie wysilały wyobraźni, toteż kontynenty nazywały się: Alfa, Beta, Gamma i Delta. Ktoś jednak wysilił się i nazwał wyspę Styx, choć jak dla Honor był to raczej poroniony pomysł. Podobnie zresztą średnio przypadły jej do gustu nazwy trzech księżyców planety: Tartarus, Sheol i Niflheim. Opinii nie wygłaszała, jako że nikt jej o zdanie nie pytał, nadając te nazwy, a teraz nie było sensu do tego wracać.

Na podstawie informacji uzyskanych przez Harknessa McKeon wybrał na miejsce lądowania wschodnie wybrzeże Alfy, największego z czterech kontynentów. W ten sposób znaleźli się ponad dwadzieścia dwa tysiące kilometrów od obozu Charon na wyspie Styx. I pewnie dokładnie po przeciwległej jej stronie na drugiej półkuli planety. Honor była nieprzytomna w tym czasie, ale gdyby to ona dowodziła, podjęłaby dokładnie taką samą decyzję i to z tych samych powodów. Korzyścią było to, że istniała niewielka szansa, by ktoś tu trafił przypadkiem, a mankamentem to, że nie mogli monitorować krótkodystansowej łączności garnizonu.

Zupełnie inną kwestią okazały się loty zaopatrzeniowe do obozów, jak zresztą miała nadzieję.

— Russ, identyfikację ilu promów zdobyłeś? — spytała.

— Dziewięciu, ma’am.

— A kody zabezpieczające?

— Żadnego, ma’am, bo ich nie używają. Mają tylko auto-kodowanie. Może to i było dobre, gdy zakładano tu bazę dla garnizonu, ale teraz jest o kilkanaście generacji przestarzałe. Nasze oprogramowanie dekoduje je automatycznie, ale na wszelki wypadek wgrałem do pamięci wszystkie zabezpieczenia, jakie miał komputer satelity. Jeżeli pani chce, mogę nawiązać łączność, używając dokładnie tych samych form i procedur tak zmontowanych, że nikt się nie zorientuje, że to nie oryginał z któregoś z ich promów.

— Rozumiem… — Honor usiadła wygodnie i podrapała Nimitza za uszami.

Sanko z pewnością miał rację. Budowniczowie bazy zastosowali wszystkie najnowsze zabezpieczenia tak w samej budowli, jak i w systemie łączności. Między innymi procedurę automatycznego sprawdzania i zapisywania tożsamości rozmówcy przy każdym połączeniu. Było to najnowsze rozwiązanie, ale osiemdziesiąt lat temu. Obecni władcy Piekła nie posunęli się co prawda tak daleko, by zlikwidować tę procedurę, ale nie zwracali na nią żadnej uwagi, podobnie zresztą jak na przepisowe formy utrzymywania łączności. Centralny komputer obozu przydzielił każdemu promowi numer identyfikacyjny, który został wpisany w jego transponder pokładowy, i potem tylko sprawdzał tenże, gdy prom cokolwiek nadawał. Dlatego wszystkie wiadomości nadane z pokładu danego promu miały ten sam kod identyfikacyjny, co pozwalało równocześnie automatycznie śledzić jego położenie. I nikt nie musiał sobie tym głowy zaprzątać.

Ludzie zresztą nie zmieniali kodów identyfikacyjnych na tyle często, by stanowiły one autentyczny środek bezpieczeństwa, polegając na starych autokodujących programach. Było to gorsze niż całkowity brak kodacji, gdyż dawało fałszywe poczucie bezpieczeństwa. A sam fakt istnienia takiego systemu kodującego powodował, iż nikt nie zastanawiał się, czy jest on skuteczny czy nie. Stwarzało to nader przydatną dziurę w elektronicznej obronie obozu Charon. Dziurę tym atrakcyjniejszą, że jedynie komputery weryfikowały tożsamość rozmówcy. Operatorzy wychodzili najwyraźniej z założenia, że skoro ktoś zdołał się znaleźć w systemie łączności, to znaczyło, że miał do tego prawo.

W sumie trudno im się było dziwić — wiedzieli, że tylko oni na całej planecie, a raczej w całym systemie planetarnym, dysponują sprzętem umożliwiającym nawiązanie łączności. Skoro w okolicy nie było nikogo, kto mógłby ich podsłuchiwać, po co mieli utrudniać sobie życie kodowaniem i zabezpieczaniem łączności.

Było to sensowne wytłumaczenie, niemniej takie postępowanie stanowiło objaw lenistwa, a lenistwo, jak wskazywało doświadczenie, rozprzestrzenia się szybko. Ludzie, którzy zaczęli postępować niestarannie czy beztrosko w jednej kwestii, po naprawdę niedługim czasie podchodzili w ten sposób do wszystkich obowiązków. A garnizon miał na dodatek wszelkie powody do nadmiernej pewności siebie, co jeszcze zwiększało niedbałość w podejściu do wykonywania obowiązków.

— No dobrze. — Honor dała znak McKeonowi i postukała palcem w mapę. — Wygląda na to, że używają naprawdę prostego systemu identyfikacyjnego, a my dysponujemy takim samym sprzętem, więc wystarczy wykorzystać jeden z uzyskanych kodów i…

— …i wprowadzić go do transpondera promu — dokończył. Honor przytaknęła bez słowa.

McKeon zaś podrapał się po nosie i westchnął.

— Problem polega na tym, że my mamy promy szturmowe, a nie transportowe, jakich oni używają do rozwożenia żywności, co oznacza, że nasze mają zupełnie inną sygnaturę napędu. Wystarczy jeden odczyt sensorów i muszą zauważyć różnicę.

— Teoretycznie tak — zgodziła się — ale wszystko, co do tej pory podsłuchaliśmy i zaobserwowaliśmy, wskazuje, że garnizon rozleniwił się wręcz nieprzyzwoicie. Są gnuśni i pewni siebie. Pamiętasz jedną z zasad admirała Courvosiera z Zaawansowanego Kursu Taktyki? „Zaskoczenie prawie zawsze polega na tym, że jedna ze stron nie dostrzega czegoś, co widziała zawsze”.

— Ma pani na myśli, że ograniczą się do sprawdzenia transpondera? — Gdy nie byli sami, McKeon przestrzegał oficjalnych form grzecznościowych tak jak wcześniej.

— Właśnie. Dlaczego zresztą mieliby postąpić inaczej? Są właścicielami wszystkiego, co lata na tej planecie. Założą po prostu, że to jakieś uszkodzenie sprzętu, przynajmniej z początku. I to nawet gdyby kod transpondera był całkowicie nieidentyfikowalny, a to z tego prostego powodu, że to, co leci, po prostu musi być jednym z ich pojazdów. Będą tego tak pewni jak operatorzy radaru w miejscu zwanym Pearl Harbor na Ziemi. Ten błąd notorycznie się powtarza w całej historii.

— To ma sens… — powiedział powoli, zastanawiając się równocześnie, gdzie też da się znaleźć informacje, co to było Pearl Harbor i na czym rzecz polegała.

I to tak, żeby Honor nie zorientowała się, że tego szuka.

Od lat miał takie hobby — sprawdzał (choć po czasie), do jakiej ciekawostki z historii wojskowości właśnie nawiązała.

A zajęcia zawsze miał dużo, bo Honor pamiętała zaskakująco wiele epizodów, i to od starożytności ziemskiej zaczynając.

— Teraz powstaje pytanie — głos Honor przerwał mu rozmyślania — jak często odbywają te loty z zaopatrzeniem.

— Spróbowałem to ustalić, milady — odezwał się Mayhew, a ponieważ siedział z jej lewej strony, Honor odwróciła się ku niemu. — Nie wiem, na ile jest to wiarygodne, ale dokonałem pewnych ekstrapolacji na podstawie danych zgranych przez bosmanmata Harknessa i tego, co uzyskaliśmy w trakcie dzisiejszego nasłuchu.

— I do czego doszedłeś? — zachęciła go, gdy przerwał.

— Cóż… bosmanmat nie miał czasu zająć się tymi danymi, a my z komandorem Lethridge’em i Scottym pobawiliśmy się i pokopaliśmy w tych informacjach. Wyszło nam, że na planecie przebywa co najmniej pół miliona więźniów.

— Pół miliona? — powtórzyła z niedowierzaniem. Mayhew przytaknął.

— Przynajmniej. Planeta funkcjonuje jako więzienie od osiemdziesięciu lat standardowych, milady. A więźniów należy podzielić na dwie kategorie. Część to jeńcy wojenni z sił zbrojnych różnych systemów podbitych przez Ludową Republikę przed wojną z nami, na przykład Tambourine czy Trevor Star, a część to świeży, że się tak wyrażę, personel flot Sojuszu. Żeby tu trafić, trzeba zostać uznanym za naprawdę niebezpiecznego czy niepoprawnego. Można by powiedzieć, że trafia tu kwiat jeńców. Ci, którzy zaczęliby tworzyć ruch oporu, gdyby pozostali na swych planetach po ich podbiciu, słynący z nieustępliwości, specjaliści od ucieczek czy oficerowie albo podoficerowie nawet w niewoli utrzymujący dyscyplinę, ład i porządek wśród podkomendnych. Słowem ci, którzy stwarzają kłopoty. Jeżeli chodzi o najstarszych jeńców, to są tu wyłącznie dzięki uprzejmości bezpieki; gdyby wówczas rządził Komitet i Urząd Bezpieczeństwa, zostaliby po prostu zastrzeleni każdy we własnym świecie i nikt by się nie trudził przewożeniem ich tutaj. Legislatorzy mieli, że tak powiem, łagodniejsze podejście do tego zagadnienia. Przez około dziesięć lat przed wybuchem wojny jeńcy praktycznie przestali tu docierać, a potem, jak już mówiłem, zaczęto tu wysyłać „zasłużonych” jeńców z naszych flot. Przyznam, że zaskoczył mnie klucz doboru zastosowany przez UB, bo ja wykorzystałbym takie miejsce jak Piekło zupełnie inaczej. Mając do dyspozycji więzienie uznane za całkowicie bezpieczne, tu właśnie przesłuchiwałbym szczególnie cennych jeńców posiadających ważne informacje. Nie musiałbym się spieszyć, więc każdy zeznałby, co wie, a nikt nie zostałby odbity ani nie uciekłby, choćby dlatego że położenie tej planety jest utajnione. UB natomiast przesłuchuje jeńców na łapu-capu albo w pobliżu frontu, albo na Haven i używa Piekła jako swego rodzaju śmietniska: trafiają tu ci, z których już nie będzie pożytku, a tutaj nie mogą już sprawić więcej kłopotu.

— I tak od ładnych parunastu lat? — spytała Honor z błyskiem złośliwości w zdrowym oku. — Śmietanka jeńców ze wszystkich obozów…

— Właśnie, milady. Według danych, którymi dysponujemy, jest ich tu między sto osiemdziesiąt a dwieście pięćdziesiąt tysięcy. Pozostałych trzysta do czterystu tysięcy to więźniowie cywilni. Około jedna trzecia z nich to członkowie rozmaitych ruchów oporu działających na różnych podbitych planetach, reszta to polityczni.

— Hmm… — Honor potarła czubek nosa.

A potem pogłaskała Nimitza, najwyraźniej czekając na to, co Mayhew jeszcze ma do powiedzenia.

— Najwięcej pochodzi z Haven — dodał porucznik — a sporo z samego Noveau Paris. Najwyraźniej stolica była najdokładniej czyszczona przez oba organy bezpieczeństwa.

— Logiczne — odezwał się McKeon. — Władza w Ludowej Republice Haven zawsze była scentralizowana, a rozkazy zawsze wychodziły z Haven. Ten, kto kontroluje planetę, kontroluje Republikę, a Noveau Paris to siedziba władz i centrum administracyjne. Logiczne, że każda władza chciała mieć w tym rejonie jak największy spokój. Tyle że Legislatorzy wyłapywali i wysyłali tu Proli, a Komitet Legislatorów i innych „wrogów ludu”.

— Masz całkowitą rację — zgodziła się Honor. — Tyle że taka ich liczba może nam poważnie utrudnić zadanie.

McKeon spojrzał na nią zaskoczony, więc wyjaśniła:

— Nie lubię generalizować, ale w tym przypadku jedno nie ulega kwestii: wśród więźniów politycznych zawsze będzie większa liczba kolaborantów niż wśród jeńców.

— Dlaczego? — zdziwił się McKeon. — Znaleźli się tutaj, ponieważ sprzeciwiali się władzy, więc dlaczego mają współpracować z tajną policją tejże władzy?

— Większość z nich znalazła się tu dlatego, że władza, a raczej ludzie tę władzę mający, gdy dokonywano aresztowań, uznali ich za zagrożenie dla tego, co chcieli zrobić. Nie oznacza to, że aresztowani byli rzeczywistymi przeciwnikami, a sam zauważyłeś, że po rewolucji zmienił się rodzaj więźniów. Tu trafiali przeciwnicy, tak rzeczywiści, jak i wyimaginowani, władzy Ludowej Republiki przez osiemdziesiąt lat standardowych. Część z tych, którzy znaleźli się tu za poprzedniej władzy, może być zażartymi zwolennikami nowej i szukać okazji, by udowodnić swą lojalność i wyjść stąd. Część na pewno niesłusznie aresztowana pozostaje równie wierna idei Republiki jak ty czy ja Koronie. Znajdą się wśród nich na pewno szczerzy patrioci, którzy walczyli z Komitetem, ale gotowi są z nim współpracować przeciwko zewnętrznemu wrogowi, czyli nam. No i wreszcie — ubecja na pewno umieściła wśród więźniów szpicli, czy to płatnych, czy zmuszonych do współpracy szantażem, chcących uratować rodziny.

— Nie pomyślałem o tym — przyznał.

— Żebyśmy się dobrze zrozumieli: nie zakładam, że nie ma tu autentycznych wrogów Komitetu i UB gotowych na wszystko, by obalić Pierre’a i Saint-Justa — dodała Honor. — I nie twierdzę, że wśród jeńców wojennych nie ma zdrajców, szpicli i szumowin. W każdej większej grupie ludzi znajdzie się jakieś ścierwo. A poza tym nawet jednostki odważne i prawe, które wytrzymały tortury, mogą załamać się po latach bezradności i braku jakiejkolwiek nadziei na przyszłość.

Ostatnie zdanie powiedziała z całkowicie kamiennym obliczem w sposób jednoznacznie świadczący o tym, że czegoś podobnego doświadczyła. W następnej sekundzie otrząsnęła się i dodała już normalnym tonem:

— Będziemy musieli w pewnym momencie zaryzykować nawiązanie kontaktu, bo sami nie zdołamy zwyciężyć. Wydaje mi się, że najbezpieczniejsi będą jeńcy tak z flot Sojuszu, jak i ci, którzy wcześniej walczyli z Ludową Marynarką, ale po pierwsze, nie zamierzam beztrosko uznać, że nie znajdą się wśród nich zdrajcy, a po drugie, trzeba ich odnaleźć. I nawiązać z nimi kontakt, tak by nie wiedzieli o tym polityczni. Będzie to delikatna i czasochłonna operacja, tym bardziej że na początku przynajmniej będę musiała spotkać się osobiście z każdym ewentualnym kandydatem.

Pogłaskała Nimitza i w jej oku pojawił się jakby błysk rozbawienia. McKeon przyjrzał się jej z zainteresowaniem, ale nie odezwał się słowem, widząc, że Honor potrząsa głową; wzruszył jedynie ramionami. Wiedział, że ma niezwykłą zdolność poznawania się na ludziach przy pierwszym spotkaniu, i nie wątpił po dotychczasowych doświadczeniach, że zdoła zrobić to, co zapowiedziała.

— A wracając do tematu — powiedział — Jasper miał powiedzieć pani coś o częstotliwości lotów zaopatrzeniowych?

— Miał — przyznała Honor i spojrzała na Jaspera Mayhewa.

— Tak, milady. — Mayhew wskazał na mapę. — Czerwone kropki oznaczają znane nam obozy. Nie są to wszystkie, bo nawet gdyby Tepes miał pełną listę, pochodziłaby ona sprzed dwóch lat. Wtedy nastąpiło ostatnie uaktualnienie. Sądząc z innych posunięć UB, lista nie była kompletna ze względów bezpieczeństwa. Paranoja, ale fakt. Próbujemy ją zaktualizować, ale to musi potrwać. Jak widać, obozy znajdują się głównie na trzech kontynentach, Delta praktycznie jest pusta, prawdopodobnie z uwagi na zbyt ostry klimat. Mają zresztą dość miejsca, żeby sobie na to pozwolić. Widać również, że im bliżej równika, tym obozów jest mniej.

Honor przytaknęła. Było to sensowne postępowanie, gdyż ludzie z planet o umiarkowanym klimacie nie pożyliby długo w tropikach. To akurat mogło nie być istotnym argumentem dla UB, za to z pewnością na decyzji zaważył fakt, iż tropikalny las nader szybko się regenerował i próbował zarosnąć wykarczowane tereny. Oznaczało to ciągłą walkę z roślinnością i choć należałaby ona do więźniów, to trzeba by im dostarczać odpowiednich narzędzi, i to nie raz na miesiąc. A to byłoby męczące dla garnizonu. Naturalnie mogli zorganizować obóz i przestać się nim interesować, ale obóz taki w krótkim czasie przestałby istnieć, a więc nie miał wpływu na ogólną sytuację.

Zresztą właśnie brak obozów w okolicy był głównym powodem, dla którego wybrali ten rejon na kryjówkę.

— Średnio w obozie przebywa około dwóch i pół tysiąca więźniów — kontynuował Mayhew. — Oznacza to, że na planecie jest około dwustu obozów. Z oczywistych powodów nie ma żadnego na Styksie: obóz Charon to magazyn i koszary garnizonu wraz z lądowiskiem, parkiem maszynowym i kontrolą lotów. Obozy są oddalone od siebie o minimum pięćset kilometrów, co uniemożliwia więźniom pozbawionym urządzeń technicznych skuteczną koordynację poczynań. Mogą się bowiem kontaktować wyłącznie przez posłańców.

— Nie byłbym tego taki pewien — sprzeciwił się McKeon. — Pięćset kilometrów wydaje się dużą odległością, zwłaszcza na pustkowiu, ale należy pamiętać o ludzkiej pomysłowości. Na przykład ten rejon na północy Alfy — jest tu duże jezioro, na brzegach którego znajduje się sporo obozów. Byłbym naprawdę zaskoczony, gdyby więźniowie w nich przebywający nie posiadali regularnie wykorzystywanej i starannie zamaskowanej flotylli łodzi służącej do komunikacji z innymi obozami.

— Prawdopodobnie ma pan rację, sir. Ale chodzi o to, że koordynacja poczynań na skalę ogólnoplanetarną jest mało prawdopodobna, a nie o to, że wszystkie obozy są od siebie całkowicie odizolowane — wyjaśnił Mayhew.

— Całkowitą izolację łatwiej byłoby utrzymać, budując większe obozy w znacznie większym oddaleniu — dodał Sanko.

— Zgoda, ale wtedy każdy z obozów stanowiłby bardziej ryzykowny punkt zapalny — odparła Honor. — Dwa i pół tysiąca osób stanowi mniejsze zagrożenie niż, dajmy na to, dwadzieścia pięć tysięcy czy choćby dziesięć tysięcy. W takiej liczbie jest znacznie łatwiej ukryć się niewielkiej, dobrze zorganizowanej grupie, która dysponuje wówczas znacznie większą swobodą działania. A jak powiedział komodor McKeon, ludzka pomysłowość nie zna granic…

Sanko kiwnął głową, że się z tym zgadza, a Honor gestem dała znak Jasperowi, by mówił dalej.

— Dzięki temu, że część pilotów miała rozmaite problemy i nawiązała łączność z obozem Charon, wiemy, że do obozu Alfa 7-9 zostało dostarczonych dwieście dwadzieścia pięć tysięcy racji żywnościowych. Zakładając, że siedzi tam dwa i pół tysiąca ludzi, jest to wystarczający zapas na około standardowy miesiąc. Podobnie ma się rzecz z dostawą do obozu Beta 2-8. Można z tego wywnioskować, że każdy obóz jest zaopatrywany raz na miesiąc. Pozostaje pytanie, czy loty odbywają się przez cały czas, stopniowo, czy też w ciągu dwóch-trzech dni wszystkie promy udają się do wszystkich obozów. Rozsądniejsze jest to pierwsze rozwiązanie, wygodniejsze dla garnizonu drugie. Trzy do czterech dni wysiłku i lenistwo przez resztę miesiąca. Skłonny jestem uznać, że stosowana jest druga metoda, ponieważ dwa tygodnie nasłuchu nie dały nic, za to dziś podsłuchaliśmy dziewięć rozmów. Ale nadal jest to hipoteza, której chwilowo nie można udowodnić.

— Miesiąc… — mruknęła Honor, zastanawiając się nad czymś głęboko. — No dobrze, tyle mamy czasu na kontakt z każdym obozem, w przypadku którego znamy datę ostatniego zrzutu. Sądzę, że Jasper ma rację i że loty są skomasowane przez kilka dni w miesiącu. Teraz pozostaje zastanowić się, jak zamierzamy wykorzystać ten okres spokoju…



Rozdział X

— A to ciekawostka — powiedział cicho komandor porucznik Scotty Tremaine.

— Co takiego? — spytał głos z graysońskim akcentem. Scotty odwrócił się od ekranu i spojrzał na komandora Solomona Marchanta, byłego pierwszego oficera ciężkiego krążownika Marynarki Graysona Jason Alvarez. Jako oficer elektroniczny w sztabie Honor Scotty miał z nim częsty kontakt i w sumie go polubił. W przeciwieństwie do większości swych rodaków czarnowłosy Marchant nie żywił specjalnego podziwu dla Royal Manticoran Navy. Szanował ją, ale zdawał sobie sprawę, że RMN także sporo nauczyła się od Marynarki Graysona i choć nowocześniejsza i bardziej doświadczona, nie była wszechwiedząca i wszechmocna. Poza tym nie tolerował durniów i miał miły zwyczaj zakładać, poznając kogoś, że jest to dorosły, myślący człowiek, który wie, co robi. I trwał w tym przekonaniu do momentu, w którym delikwent udowodnił, że jest inaczej.

— Właśnie zauważyłem coś, co wszyscy przeoczyliśmy — poinformował go Tremaine.

Marchant spojrzał nań pytająco, toteż Scotty wskazał na ekran i wyjaśnił:

— Powinienem zwrócić na to uwagę wcześniej, ale jakoś mi umknęło. Jasperowi i Ansonowi zresztą też.

— A co konkretnie? — W głosie Marchanta pojawiła się nuta zniecierpliwienia.

Wszyscy byli podenerwowani, bo praktycznie nie mieli co robić, a z nudów na dłuższą metę można zwariować. Zwykle rozbitkowie zawzięcie trudzą się, by przetrwać, co w ich przypadku nie miało miejsca. Wszystko, co potrzebne, mieli ze sobą, a ponieważ to, co ich otaczało, było niejadalne, nawet polowanie nie miało sensu. Na dodatek najważniejsze było utrzymanie w tajemnicy tego, że tu są, więc jakakolwiek aktywność została ograniczona do minimum. Gdy tylko wróciły patrole rozesłane w celu zbadania okolicy w promieniu trzydziestu kilometrów i rozciągnięto światłowody do rozmieszczonych na perymetrze pasywnych sensorów, skończyły się wycieczki. Co oznaczało, że poza szczęśliwcami wybranymi przez mata Barstowa do utrzymania w gotowości promów wszyscy cierpieli na ostrą przypadłość polegającą na braku zajęć. Barstow zresztą musiał prawie że oganiać się od szukających jakiejkolwiek roboty ochotników, i to z zasady starszych od niego stopniem.

Honor widziała, co się święci, i zrobiła co mogła, by każdemu znaleźć jakąś pracę, ale nikt nie był idiotą, toteż wszyscy zdawali sobie sprawę, że część tych zajęć była typowym zabijaniem czasu. Dlatego kto mógł, zajmował się analizą danych uzyskanych z banków pamięci Tepesa i z nasłuchu. Dlatego Marchant został partnerem Scotty’ego. Podobnie jak komandor porucznik Metcalf Jaspera Mayhewa, a komandor porucznik DuChene Lethridge’a. Zgodnie ze starą zasadą, że co dwie głowy to nie jedna.

— Wygląda na to, że na terenie Alfy jest obóz, który nie ma numeru — wyjaśnił Scotty i uśmiechnął się. — Ma natomiast nazwę: obóz Inferno. I co ciekawsze, znajduje się dokładnie na równiku.

— Na…?! — Marchant podszedł do mapy widocznej na ekranie i przyjrzał się jej uważnie. — Nie mogę go znaleźć.

— Bo to jest mapa z Tepesa, a na niej tego obozu nie ma. Dopiero wczoraj, gdy Russ wyciągnął aktualne dane meteorologiczne z satelitów, uzyskaliśmy uaktualnioną mapę Alfy, na której znajduje się siedem nowych obozów, o których do tej pory nie wiedzieliśmy. — Nacisnął klawisz i na ekranie pojawiło się sześć czerwonych kropek i jedna pulsująca. — Kiedy dziś objąłem wachtę, zaintrygowało mnie, dlaczego ten obóz jest inaczej nazwany i zlokalizowany, i spróbowałem się czegoś dowiedzieć. No i znalazłem tę oto notatkę w danych z Tepesa. Okazuje się, że obóz wcale nie jest nowy, tylko nie został umieszczony na mapie ze względów bezpieczeństwa.

Nacisnął inny klawisz i na ekranie zamiast mapy pojawiła się treść notatki.

— Rozumiem… — mruknął Marchant, powściągając uśmiech, bowiem Scotty ostatnie zdanie wygłosił, nie kryjąc obrzydzenia.

Doskonale go rozumiał, ponieważ nikt z nich nie potrafił zrozumieć, czym kierował się Urząd Bezpieczeństwa, utajniając te, a nie inne informacje i to w tajnych z założenia dokumentach. Jedynym logicznym wytłumaczeniem było to, że zlecono wybór wyjątkowemu paranoikowi.

Teraz pochylił się nad ramieniem Tremaine’a, przeczytał notatkę i gwizdnął cicho.

— Już rozumiem — powiedział zupełnie innym tonem. — I myślę, że natychmiast powinniśmy zawiadomić o tym lady Honor i komodora McKeona.



* * *


— Proszę, proszę… — powiedziała cicho Honor po przeczytaniu sporządzonego przez Scotty’ego wydruku. — Co za uprzejmość… prawdopodobnie.

— To rzeczywiście wygląda obiecująco, ma’am — oceniła Geraldine Metcalf.

Ciemnoskóra, jasnowłosa komandor porucznik była oficerem taktycznym McKeona. Pochodziła z Gryphona, co było wyraźniej słychać, gdy głęboko nad czymś myślała — choćby tak jak teraz.

— Zgadzam się, Gerry, ale nie należy wyciągać zbyt pochopnych wniosków — ostudził jej zapał McKeon. — Ta notatka ma ponad dwa lata standardowe. Przez ten czas wiele mogło się zmienić, a my nie musimy się znowu aż tak spieszyć. Działając zbyt pospiesznie, możemy wszystko zepsuć, jeśli sytuacja w tym obozie uległa zmianie. Wolę powoli a dokładnie wszystko sprawdzić.

— Absolutnie nie mam nic przeciwko temu, skipper — zapewniła go Metcalf. — Ale jeśli te informacje się potwierdzą, to UB zrobiło nam wielką uprzejmość.

— Co do tego masz całkowitą rację — przyznała Honor, głaskając powolnymi ruchami Nimitza.

Treecat leżał na jej kolanach, gdyż źle zrośnięte kości uniemożliwiały mu zajęcie zwyczajowego miejsca na ramieniu, a siedzenie przez dłuższy czas było uciążliwe. Poza tym doszedł już jednak do siebie — zakończył zrzucanie futra i po jego zachowaniu widać było, że wrócił mu humor i pewność siebie. Wywarło to zbawienny wpływ na nastrój Honor powoli, ale równomiernie wracającej do normalnej wagi.

— Naturalnie gdyby wiedzieli, że robią nam uprzejmość, czym prędzej zlikwidowaliby obóz — dodała. — Ponieważ nie wiedzą, ich postępowanie jest całkiem sensowne i nie ma żadnego powodu, by mieli zmieniać coś, co od tak dawna się sprawdza. Dlatego jestem skłonna dać wiarę tym informacjom, mimo iż są tak stare.

— Hmm… — McKeon podrapał się po brodzie, pogapił w ścianę i w końcu powoli przytaknął. — Trudno się z tym nie zgodzić, ale chciałbym zarobić dolara za każdym razem, gdy uznałem coś za logiczne, a okazało się, że wcale takie nie było.

— Fakt — przyznała Honor, ponownie przeglądając wydruk. I żałując, że nie może spytać o opinię Casleta. Gerry, Solomon i Scotty byli dobrzy, choć ten ostatni czasami przejawiał zbytni entuzjazm, ale wszyscy byli znacznie młodsi i mniej doświadczeni. I żadne z nich tak naprawdę nie chciało się jej sprzeciwiać. Pozostawał jeszcze McKeon, który natychmiast mówił, co myślał, gdy się z nią nie zgadzał, ale problem polegał na tym, że znali się zbyt długo i zbyt dobrze. Na tyle dobrze, że generalnie rozumieli się bez słów. Podczas walki był to olbrzymi plus, natomiast poza nią skutecznie uniemożliwiało im to dostrzeganie błędów w rozumowaniu drugiego.

W przypadku Warnera ten problem nie istniał, a na dodatek Caslet był równie doświadczony i inteligentny, o czym przekonała się w czasie operacji na obszarze Konfederacji. I co ważniejsze, miał inny punkt widzenia na wiele spraw, co było wysoce użyteczne. Tyle tylko, że jego poczucie obowiązku mogło się nagle obudzić i wszystkim przysporzyć kłopotów w najmniej spodziewanym momencie.

Nie podobało jej się to tym bardziej, że Caslet znalazł się w obecnej sytuacji, gdyż to właśnie poczucie obowiązku i uczciwość nie pozwoliły mu biernie obserwować, jak UB traktuje ją i jej towarzyszy. A dzięki więzi z Nimitzem wiedziała, że jest jej przyjacielem i że nie żałuje tego, co zrobił. Niestety wiedziała też, że w tej chwili sam nie jest pewien, jak dalej postąpi. Jeszcze nie złamał swej oficerskiej przysięgi, ale nie miała pewności, co może za takowe złamanie uznać, dlatego wolała nie prosić go o żadną formę współpracy. Paradoksem było, że te cechy, które spowodowały, że go lubiła i szanowała, teraz przyczyniały jej duchowej rozterki. Poza tym na temat obozu Inferno wiedział dokładnie tyle samo co oni…

— Czy do Inferno także dostarczono teraz żywność? — spytała.

— Nie wiemy, ma’am — odparł Anson Lethridge, były oficer astrogacyjny w jej sztabie.

Wraz z Mayhewem i Scottym siedzieli w sekcji taktycznej zwróceni twarzami ku rufie, czyli ku reszcie przedziału desantowego zajmowanego przez towarzyszy.

— Dostawy, których możemy być pewni, to tylko te, o których informacje podsłuchaliśmy lub wyciągnęliśmy z pamięci satelitów komunikacyjnych. O locie do tamtego obozu nie było mowy, co oczywiście nie znaczy, że nie mógł się on odbyć. Po prostu załodze nie przydarzyły się żadne problemy i nie nawiązywała łączności z obozem Charon. Zakładając, że słusznie oceniliśmy ich metodę zaopatrywania obozów, to i do Inferno powinni dostarczyć żywność, ale nie ma sposobu, byśmy mogli zyskać co do tego pewność.

— Obawiałam się, że to powiesz — westchnęła i ponownie się zamyśliła. — Myślę, że powinniśmy oprzeć się na tych wiadomościach.

I spojrzała na McKeona wyczekująco. Alistair przyglądał się jej w milczeniu przez dwie czy trzy sekundy, zanim kiwnął głową.

— Doskonale. Gerry, razem z Sarah pomóż matowi Barstowowi sprawdzić prom — poleciła Honor. — A ty, Scotty, złap Harknessa i sprawdźcie drugi. Chcę w nocy odlecieć stąd obydwoma.

— Obydwoma?! — zdziwił się McKeon. Honor uśmiechnęła się półgębkiem.

— Dobrze słyszałeś — potwierdziła. — Nie ma sensu jednego zostawiać, za to mając oba do dyspozycji, zyskamy w razie potrzeby większą elastyczność działania.

— I większe ryzyko, że nas zgarną od razu — zaoponował. — Poza tym dwa trudniej ukryć.

— Wiem — przyznała — ale nie chcę dzielić sił. Poza tym w ten sposób unikniemy konieczności używania satelitów komunikacyjnych, na które ktoś mógłby zwrócić uwagę. Sądząc z ukształtowania terenu, powinno nam się udać ukryć oba promy, choć zapewne nie tak łatwo, jak gdyby chodziło o jeden. W ten sposób praktycznie zmniejszamy o połowę ryzyko przypadkowego spostrzeżenia nas, a prawda jest brutalna: jeżeli granat wpadnie w szambo i zrobi się gorąco, to przy tak małej liczbie ludzi misja ratunkowa i tak miałaby niewielkie szanse na sukces. Jeżeli garnizon zorientuje się, że tu jesteśmy, zgarną nas, czy będziemy razem, czy osobno. Tylko że razem drożej sprzedamy skórę.

McKeon przyznał jej rację ruchem głowy.

Honor westchnęła i oznajmiła:

— W takim razie bierzmy się do roboty!



* * *


W teorii był to szybki i łatwy przelot, jako że obóz Inferno od miejsca ich pobytu dzieliło ledwie 1400 kilometrów, czyli około dwudziestu minut lotu z maksymalną prędkością. Tyle że w praktyce nie mogli lecieć tak szybko, a to z dwóch powodów. Sądzili, że zlokalizowali wszystkie satelity, ale mogli któregoś przeoczyć. W teorii dysponowali trzema godzinami luki na przelot, gdy trasa znajdowała się poza zasięgiem orbitalnych szpiegów. Jednak pomyłka mogła ich zbyt drogo kosztować. A nawet gdyby się nie mylili, rozgrzanie powietrza poprzez tarcie o kadłub przy tej prędkości mogło zostać zarejestrowane przez satelity meteorologiczne znajdujące się na geostacjonarnych orbitach. Na dodatek użycie napędu antygrawitacyjnego mogło zostać zauważone przez sensory grawitacyjne, w jakie z pewnością wyposażony był obóz Charon.

Dlatego zamiast lecieć szybko i krótko, musieli lecieć wolno i długo.

Dodatkową zaletą było to, iż nie musieli uaktywniać reaktorów, co także zmniejszało ryzyko wykrycia. Natomiast minusem to, iż Scotty Tremaine i Geraldine Metcalf pilotująca drugi prom spędzili większość lotu, klnąc cicho, lecz siarczyście. Latanie bez przyrządów tuż nad drzewami dobre było dla myśliwców odrzutowych, a nie dla masywnych i nieruchawych w porównaniu z nimi promów szturmowych. I to na dodatek nad taką puszczą jak ta. Oczywiście aktywnych sensorów pokładowych także nie używali ze względów bezpieczeństwa.

Tremaine omal nie wpakował się przez to w koronę jakiegoś olbrzyma, który niespodziewanie wyrósł mu przed dziobem, a potem miał kłopoty z odnalezieniem kursu. Zresztą nawigacja była problemem równie poważnym jak pilotaż i to z tego samego powodu, czyli niemożności korzystania ze wszystkich urządzeń. Miejsce startu ustalili z łatwością, i to z dużą dokładnością, położenie, czyli długość i szerokość geograficzną obozu Inferno znali z mapy meteorologicznej, która ujawniła jego istnienie. Tremaine i Metcalf bez trudu wytyczyli więc kurs, tyle że w trakcie lotu nie bardzo mieli jak sprawdzić swoją pozycję. Nie dysponowali radiolatarniami ani nie mogli oprzeć się na lokalizacji gwiazd, bo niebo było zachmurzone. Mogli tak jak piloci z garnizonu użyć satelitów, ale te nadawały tylko po otrzymaniu stosownego polecenia. I tu tkwił problem, bo co innego kierunkowa wiązka z ziemi przy dokładnie obliczonej pozycji, a co innego trafienie taką wiązką z ruchomego emitera w także ruchomy cel. Było to naturalnie wykonalne, ale znacznie zwiększało ryzyko wykrycia i Honor wraz z McKeonem zrezygnowali z tego rozwiązania. Dlatego pilotom nie pozostało wiele więcej niż kompas, zliczanie pozycji i własne oczy. A przy trasie długości 1400 kilometrów najmniejszy błąd mógł ich znieść daleko od zaplanowanego celu.

Na domiar złego widzialność tej nocy także pozostawiała wiele do życzenia. I to łagodnie rzecz ujmując. Chmur było dość, by przysłonić większość gwiazd, ale za mało, by zasłonić dwa znajdujące się w pełni księżyce — Tartarusa i Niflheima. Gdyby w pełni był tylko jeden, doskonale oświetlałby drogę. Oba dawały mieszaninę blasku i cienia skutecznie wywołującą złudzenia optyczne. Zwłaszcza jeśli patrzyło się z lecącego pojazdu na nierówną powierzchnię, jak na przykład stykające się korony tropikalnych drzew.

Sam obóz także nie był łatwym do znalezienia celem, jako że nie był oświetlony lampami elektrycznymi, gdyż w żadnym obozie nie było prądu. Owszem, i sam obóz, i teren wokół niego zostały pozbawione roślinności i być może istniało tam nawet jakieś prowizoryczne lądowisko dla promów, ale obszar zajmowany przez obóz wcale nie był taki duży i z powietrza łatwo było go przeoczyć. Zwłaszcza w tak zwariowanych warunkach, jakie stwarzały cienie, drzewa i ruchome plamy blasku.

Wszystko to razem powodowało, że sądzili, iż promy najprawdopodobniej będą zmuszone krążyć w rejonie obozu znacznie dłużej, niż mogło się to komukolwiek na ich pokładach podobać. Zwiększało to szanse zauważenia nie tylko przez jakiegoś satelitę, ale i z ziemi — ktoś mógł zacząć się zastanawiać, słysząc silniki, co też robi tu w środku nocy prom i to krążący w kółko. To ostatnie nie byłoby problemem, gdyby mogli mieć pewność, że Urząd Bezpieczeństwa nie ma w obozie wtyczek wyposażonych w radiostację czy inną krótkofalówkę. A taki jak ten przybytek wręcz prosił się o umieszczenie w nim szpicli, i to paru.

— Powinniśmy już coś zauważyć, ma’am — odezwał się Scotty do siedzącej w fotelu drugiego pilota Honor.

Większość ludzi nie wyczułaby w jego głosie napięcia, ale Honor znająca go z czasów, gdy był jeszcze nieopierzonym chorążym, nie miała z tym najmniejszego kłopotu. Odwróciła się ku niemu i uśmiechnęła jak zwykle krzywo.

— Cierpliwości, Scotty. Ledwie zaczęliśmy szukać — powiedziała spokojnie.

Skrzywił się i westchnął.

— Wiem, ma’am — przyznał. — I wiem, że tam w dole prawie nic nie widać, ale…

Zamilkł i wzruszył wymownie ramionami. Honor roześmiała się cicho.

— Ale chciałbyś, żebyśmy jak najszybciej znaleźli obóz i wylądowali — dokończyła.

— Właśnie tak, ma’am — przyznał z uśmiechem. — Chyba zawsze byłem trochę niecierpliwy, prawda?

— Troszeczkę.

— Cóż, widać to wrodzone i…

— Przepraszam, panie Tremaine — rozległ się w słuchawkach znajomy głos — ale myślę, że coś widzę.

— A gdzież jest to coś, bosmanmacie? — spytał uprzejmie Scotty. — Miło byłoby, gdyby był pan nieco dokładniejszy, meldując o zauważeniu czegoś.

— Aye, aye, sir. Przepraszam, sir. Chyba się starzeję, sir — zameldował Harkness tak radośnie, że Honor musiała udać atak kaszlu, by nie parsknąć śmiechem. — Spróbuję się poprawić, sir. Może następnym razem znajdzie pan sobie młodszego i bystrzejszego mechanika pokładowego, sir. Wtedy…

— Powiesz mi, co widziałeś, czy mam tam przyjść i poprosić bosman Ascher, żeby się tobą zajęła?! — przerwał mu Tremaine.

— O, najpierw nawymyślali, a teraz grożą! — chlipnął Harkness.

Ponieważ przez całą drogę zajmował się komputerem w kabinie pilotów, w tym momencie pojawiła się holomapa z mrugającym punktem w miejscu, w którym coś zauważył. Miejsce to znajdowało się z lewej i z tyłu, wobec czego Scotty położył maszynę w szeroki skręt i spytał:

— Dwójka jest nadal na pozycji?

Honor pochyliła się i spojrzała przez boczne okno z armaplastu, ale nie zdołała niczego dostrzec. Bosmanmat Harkness miał ze swojego stanowiska znacznie lepszą widoczność.

— Trzyma się jak przylepiona, sir — zameldował. — Trochę się odsunęła w ćwiartkę rufową, ale utrzymuje pozycję.

— A to dlatego, że pilotuje ją oficer i dama, Harkness. I w przeciwieństwie do niektórych, co to nie mówią mi, że coś widzą, póki tego nie miniemy, jest dobra w tym, co robi.

— Proszę tylko tak dalej, sir — poinformował go uprzejmie Harkness. — A następnym razem, gdy będzie pan szukał swego tyłka po ciemku, będzie pan musiał używać własnej latarki.

— Jestem zszokowany — oznajmił Tremaine z oburzeniem. — Tym, że po tylu latach oficer i gentleman może usłyszeć coś podobnego od…

Urwał nagle i zmniejszył szybkość.

— Sądzę, że mogę być winien przeprosiny, bosmanmacie Harkness — przyznał Scotty. — Niewielkie, ale przeprosiny. Widzi to pani, ma’am?

— Widzę.

Honor uniosła elektroniczną lornetkę, kolejny raz żałując swej protezy. To, co widziała, wyglądało na parę pochodni na tle puszczy i była zaskoczona, że Harkness zdołał to dostrzec w czasie pierwszego przelotu. Co prawda miał dostęp do odczytów pasywnych sensorów, ale te były zdecydowanie miernej jakości, więc było to niezłym osiągnięciem.

— I co dalej, ma’am? — spytał pozornie spokojnie Tremaine.

— Zawiadom komandor Metcalf i poleć do przodu paręset metrów. Zobaczymy, czy znajdziemy w pobliżu jakąś polanę albo przesiekę, na której dałoby się wylądować.

— Według rozkazu, ma’am.

Scotty włączył przyciskiem na drążku sterowym światła pozycyjne, błysnął nimi raz i zwiększył ciąg turbin atmosferycznych. Prom łagodnie zwiększył wysokość, a skrzydłowa maszyna odbiła w prawo i pozostała na tym samym pułapie. Na tle nieba prom Scotty’ego, który wyrównał trzysta metrów wyżej, był wyraźnie widoczny. Tremaine zakończył manewr i położył maszynę w zakręt, oblatując rejon, w którym płonęły pochodnie.

Z większej wysokości lepiej było je widać, toteż Honor z uwagą przyglądała się im zdrowym okiem przez lornetkę. Na ziemi znajdowały się dwie podwójne linie pochodni krzyżujące się pod kątem prostym. Cztery znajdujące się na skrzyżowaniu płonęły jaśniej i wydało jej się, iż w ich blasku dostrzega budynki o płaskich dachach. Wytężyła wzrok, ale nic więcej nie zauważyła, toteż odłożyła lornetkę i przetarła łzawiące oko wierzchem dłoni.

Z boku i nieco z dołu dobiegło ją ciche bleeknięcie. Nimitz podróżował w wysoce nieregulaminowym gnieździe uwitym z dwóch koców na pokładzie promu, gdyż był to jedyny sposób zapewnienia mu zarazem wygody i bezpieczeństwa. Uśmiechnęła się do niego i podniosła ponownie elektroniczną lornetkę, przyglądając się tropikalnej puszczy.

— Co to za linia na wschodzie? — spytała po chwili.

— W jakiej odległości od obozu, milady? — odpowiedział pytaniem przez interkom Mayhew.

— Jak sądzisz, Scotty? Wygląda na dwadzieścia do dwudziestu pięciu kilometrów…

— Coś koło tego — zgodził się zapytany. — Harkness?

— Dwadzieścia trzy kilometry, ma’am — odezwał się Harkness po chwili, przyglądając się niewyraźnemu odczytowi pasywnych sensorów.

— W takim razie to rzeka, milady — poinformował ją Jasper, szeleszcząc mapą tak, że było go słychać w słuchawkach. — Na mapie meteo jest zaznaczona w tym miejscu niewielka rzeka, milady.

— Hm… — Honor odłożyła lornetkę i potarła czubek nosa. A potem spojrzała na Scotty’ego i spytała:

— Będziesz w stanie wylądować tam bez grawitatorów?

— Bez…?! — Scotty omal się nie zakrztusił. — Jasne! Zabrzmiało to jak przechwałka i Honor uśmiechnęła się.

— Tylko się nie podniecaj za bardzo — ostrzegła. — Pytam poważnie: jesteś w stanie?

Przez chwilę panowała w kabinie cisza, a potem Tremaine odparł niechętnie:

— Prawdopodobnie tak, ma’am, ale nie mogę tego zagwarantować. Naszą pinasą potrafiłbym to zrobić bez problemów, ale to bydlę jest nieruchawe i węższe. Znacznie wolniej reaguje na stery i prawdę mówiąc, nie miałem zbyt wielu okazji, by poćwiczyć nim pionowe lądowanie i wykorzystanie ruchomych dysz manewrowych.

— Ale sądzisz, że potrafisz?

— Tak, ma’am.

Honor zastanawiała się przez dłuższą chwilę, potem westchnęła i potrząsnęła głową.

— Byłoby to miłe, ale nie ma sensu ryzykować — zdecydowała. — Zejdź nad wierzchołki drzew, Scotty… Bosmanmacie?

— Aye, ma’am.

— Proszę uruchomić reaktor.

— Aye, aye, ma’am. Powinniśmy mieć pełną moc za cztery minuty.

— Dzięki. Scotty, poinformuj, proszę, o zmianie napędu komandor Metcalf.

— Aye, aye, ma’am.

Scotty błysnął dwukrotnie światłami pozycyjnymi na skrzydłach i zaczął obniżać lot.

— Prom numer dwa potwierdził, ma’am — odezwał się w słuchawkach Clinkscales.

— Dzięki, Carson.

Honor odchyliła się na oparcie fotela, obserwując, jak zbliżają się do rzeki i do drzew. Uruchomienie reaktora i napędu grawitacyjnego zwiększało poważnie ryzyko wykrycia, zwłaszcza przez satelitę, ale nie miała wyjścia. Mogła jedynie ograniczyć czas ich aktywności. Wiedząc, że może zajść taka konieczność, uwzględniła ją, uzgadniając znaczenie sygnałów świetlnych z Geraldine, by nie musieć na dodatek przerywać ciszy radiowej.

— Grawitatory gotowe, ma’am — poinformował ją Scotty.

— Widzisz tę przerwę w kształcie litery S na południu?

— Widzę.

— Wygląda na najszerszy kawałek terenu bez drzew. Zniż się tam i poszukaj miejsca do lądowania na zachodnim brzegu.

— Rozumiem… — Scotty’emu prawie udało się stłumić wątpliwość w głosie, ale tylko prawie.

Honor uśmiechnęła się lekko i spokojnie czekała, aż dotrą na miejsce. Prom wytracał wysokość i prędkość równocześnie, manewrując z godną podziwu delikatnością i zwinnością. Scotty złożył rozpostarte dotąd maksymalnie skrzydła — przy napędzie grawitacyjnym nie potrzebował już ich powierzchni nośnej — by nie stracić sterowności przy tak małej prędkości. Przestawił dysze manewrowe na położenie pionowe, gdy znalazł się nad rzeką, i dał pełen ciąg, opadając powoli aż do prawie całkowitego znieruchomienia.

Rzeka była płytka i płynęła kamienistym korytem, drzewa zaś rosły także na samych jej brzegach, dzięki czemu było tu może nie chłodniej, ale bardziej sucho niż w ich poprzedniej kryjówce, a roślinność wyglądała na rzadszą i mniej rozłożystą.

— Tam, ma’am, z lewej. — Wskazał Tremaine. — Co pani o tym sądzi?

— Hmm… — Honor obróciła się w fotelu, by spojrzeć we wskazanym kierunku.

To, co zauważył Scotty, było wyrwą w roślinności powstałą po upadku olbrzymiego drzewa, które pociągnęło za sobą dwa czy trzy inne. W efekcie powstała zachęcająca dziura znacznie większa na poziomie ziemi niż w koronach drzew, gdyż nastąpiło to dość dawno i sąsiedzi wykorzystali niespodziewaną okazję.

— Zgoda — oceniła — ale powoli i zmniejsz ciąg, żeby nam jakieś śmieci nie wpadły w turbinę.

— Aye, aye, ma’am. Bosmanmat Barstow będzie zachwycony pani troską. — Scotty błysnął w uśmiechu zębami.

— Zaraz! — W słuchawkach rozległo się pełne oburzenia warczenie Harknessa. — To mój prom, sir! Barstow może się zajmować Dwójką, a od tego niech trzyma łapy z daleka!

— Następnym razem się poprawię — obiecał Tremaine. — A przynajmniej spróbuję…

Zabrzmiało to nieco wymuszenie, co było usprawiedliwione, gdyż całą uwagę skoncentrował już na manewrowaniu promem, grając na klawiszach deski rozdzielczej z wprawą wirtuoza. I nie spuszczając przy tym wzroku z wybranego do lądowania miejsca.

Honor powściągnęła odruch, by mu pomóc. Nie dość, że niewiele rzeczy mogło równie skutecznie zdekoncentrować pilota jak druga para dłoni na sterach, to na dodatek ona miała tylko jedną dłoń. Próba musiałaby zakończyć się katastrofą.

Prom powoli wsunął się między drzewa, lecąc zaledwie parę metrów nad ziemią. Mimo zmniejszonego ciągu dysze wywołały minitornado liści, gałązek i innych drobiazgów, toteż pozostało mieć jedynie nadzieję, że osłony wlotów powietrza okażą się wystarczająco wytrzymałe, by zatrzymać większe i twardsze szczątki, a miękka drobnica nie zaszkodzi turbinom. O tym, co by się stało, gdyby teraz eksplodowała turbina, wolała nie myśleć.

Turbiny nie miały na szczęście najmniejszego zamiaru eksplodować — pracowały równo, mimo iż Tremaine manewrował ciągiem i dyszami, przesuwając prom w lewo, bliżej stojących drzew.

— Nie będziemy mieli tak dobrej kryjówki jak poprzednio, ma’am — ocenił spokojnie, choć na czole perliły mu się kropelki potu. — Nie zdołam wlecieć tak głęboko jak tam… odsunę się, ile zdołam, w bok, żeby Gerry miała więcej miejsca.

— Nie przesadzaj, Scotty — powiedziała miękko. — Już jesteśmy nieźle ukryci, resztę załatwią siatki.

Nie skomentowała, że wybrał trudniejsze miejsce do lądowania, bo nie było po co. Był lepszym pilotem od Metcalf, był urodzonym pilotem o dużym doświadczeniu, toteż wiedział, co robi. Parę lat temu była równie dobra jak on. Jednakże brak okazji do samodzielnego pilotażu zrobił swoje. No a teraz z jedną tylko ręką… Tremaine przeleciał jeszcze kilka metrów w bok i kiwnął głową.

— Proszę wypuścić podwozie, ma’am — na poły polecił, na poły poprosił.

To mogła zrobić jedną ręką — dźwignia też była tylko jedna. Pociągnęła ją i na pulpicie zapaliły się trzy zielone lampki oznaczające, że podwozie wysunęło się bez kłopotów.

Tremaine powoli zmniejszył ciąg, pozwalając, by prom płynnie opadł i osiadł na ziemi. Wszystko przebiegło sprawnie i bez problemów poza momentem, gdy prawoburtowa goleń zaczęła się niespodziewanie zapadać w jakiś wykrot. Ponieważ promy zostały zaprojektowane z myślą o podobnych niespodziankach, komputer kontrolujący podwozie wydłużył je odpowiednio tak, by prom się nie przechylił. Na szczęście dziura okazała się niezbyt głęboka. Kiedy maszyna znieruchomiała, Scotty powoli zmniejszył obciążenie grawitatorów aż do ich całkowitego wyłączenia, cały czas obserwując wskazania przyrządów.

Dopiero po dobrych dziesięciu sekundach odetchnął z ulgą i oznajmił:

— Wylądowaliśmy! Harkness, możesz wyłączyć reaktor.

— Aye, aye, sir.

Honor obróciła się w fotelu i poklepała Scotty’ego po ramieniu w momencie, gdy była w stanie go dosięgnąć.

— Dobra robota, Scotty — pochwaliła go. Uśmiechnął się zadowolony.

I oboje odwrócili się, by obserwować przez boczne okno, jak radzi sobie Geraldine Metcalf.

A radziła sobie całkiem dobrze i bez żadnych kłopotów zaparkowała prom po przeciwległej stronie. Wyglądało to na manewr prosty, łatwy i przyjemny, ale wszyscy w kabinie pilotów znali prawdę.

— Doskonale — oceniła Honor, gdy drugi prom także znieruchomiał i wyłączył turbiny. — Teraz musimy się pospieszyć, by rozciągnąć siatki, zanim pojawi się nad nami satelita. Mat O’Jorgenson?

— Słucham, ma’am? — Mat Tamara O’Jorgenson pochodziła z planety Sphinx i na pokładzie Prince’a Adriana zajmowała się systemami podtrzymywania życia.

Zagadką dla wszystkich było, dlaczego została przez UB uznana za tak ważną, że dołączono ją do grona „wybranych”. Była także doskonałym strzelcem pokładowym.

— Proszę zająć się górną wieżyczką, dopóki nie skończymy — poleciła Honor.

— Aye, aye, ma’am.

— Cóż… — Honor rozpięła pasy bezpieczeństwa i wstała. — W takim razie weźmy się do roboty!



Rozdział XI

Siatki skończyli rozpinać krótko przed świtem. Tym razem maskowanie nie było tak idealne jak poprzednio, gdyż z uwagi na suchszy klimat poszycie lasu było bardziej skąpe. Po ciemku trudniej było znaleźć liany, krzewy i inną roślinność do narzucenia czy wplecenia w sztuczne zielsko stanowiące część składową siatek. Honor wiedziała, że McKeon zamierzał zająć tym ludzi, ledwie się rozwidni, ale teraz zbliżał się czas przelotu satelity i można było jedynie mieć nadzieję, że to, co zdołali zrobić, okaże się wystarczające.

— Jeżeli wszystko dobrze pójdzie, może odeślemy jeden prom na stare lądowisko — powiedziała cicho, gdy oboje usiedli pod skrzydłem i obserwowali wschód słońca.

Alistair spojrzał na nią, więc wzruszyła ramionami, wiedząc, że i tak rozpozna w jej słowach przeprosiny.

— Może — zgodził się po chwili. — Do łączności możemy wykorzystać wiązkę kierunkową i satelitę komunikacyjnego z założonym blokiem. Jeżeli będziemy ostrożni, nie powinni zauważyć. Jeżeli… nie lubię tego słowa, wiesz?

Mruknęła potwierdzająco i oparła się wygodnie o oparcie fotela wyjętego wbrew jej protestom z przedziału desantowego przez Harknessa i LaFolleta. Nadal nie doszła do pełni sił i musiała uczciwie przyznać, że czuje się naprawdę zmęczona.

— Nie powinnaś się tak forsować — powiedział cicho McKeon. Nimitz przykuśtykał do fotela, bleeknął na znak aprobaty i wdrapał się na jej kolana, gdzie zwinął się w kłębek. Honor zamknęła oczy i powiedziała zmęczonym głosem:

— Musiałam zrobić, co do mnie należy. Dowódca ma dawać przykład… gdzieś to słyszałam… pewnie w Akademii…

McKeon prychnął ironicznie.

— Ja też. Tyle że dowódca wzorowo mdlejący nie jest dobrym przykładem do naśladowania, a tobie niewiele brakowało. Więc kiedy następnym razem Fritz „zasugeruje”, że masz dość, to lepiej, do cholery, zrób sobie przerwę i odpocznij!

— To rozkaz? — spytała sennie, czując bardziej niż słysząc ciche mruczenie Nimitza.

McKeon roześmiał się cicho.

— Rozkaz. Jesteśmy w końcu równi stopniem. Sama mi to oznajmiłaś, choć Ich Lordowskie Mości jeszcze nie ogłosiły tego publicznie. Pewnie ofiary zgubiły mój adres. Poza tym lepiej mnie słuchaj, panno Coup de Vitesse, bo prawdopodobnie teraz ja bym cię pokonał. Zakładając, ma się rozumieć, że Andrew by mnie najpierw nie uszkodził.

— Bardzo bym się starał tego nie zrobić — zapewnił cicho LaFollet siedzący na skrzydle jako najlepszym z możliwych punktów obserwacyjnych.

— A widzisz? — Uśmiechnęła się Honor. — Andrew by ci nie pozwolił.

— Tego nie powiedziałem, milady — zaprotestował radośnie major LaFollet. — Postarałbym się nie uszkodzić komodora McKeona, pomagając mu skłonić panią do odpoczynku.

— Zdrajca! — mruknęła Honor, uśmiechając się półgębkiem.

A zaraz potem zasnęła.



* * *


Na równiku było nie tylko bardziej sucho, ale i znacznie bardziej gorąco, gdyż znajdowali się w samym środku kontynentu, z dala od chłodzącego wpływu oceanu. Na szczęście Nimitz skończył przed przeprowadzką zrzucać futro, ale mimo to w południe oboje z Honor zostali zmuszeni do schronienia się w kabinie jednego z promów.

Na szczęście nic nad nimi nie przelatywało, co oznaczało, że ich podróż nie została zauważona, a nowe miejsce pobytu pozostało nie odkryte. Dlatego też późnym popołudniem McKeon zorganizował grupy robocze — część ludzi rozesłał w poszukiwaniu elementów roślinności, którymi można by poprawić maskowanie, a część pod komendą Barstowa i Harknessa zajęła się wystawieniem, podłączeniem i uruchomieniem konwerterów.

W krótkim czasie we wnętrzach obu promów zrobiło się naprawdę przyjemnie.



* * *


Do zmroku pozostały ze dwie godziny, gdy pod skrzydłem jednego z promów spotkali się: Honor, LaFollet, Jasper Mayhew i Carson Clinkscales. Ten ostatni wyglądał dość oryginalnie, gdyż choć dzięki regularnemu korzystaniu z kremu przeciwsłonecznego, w który na szczęście zaopatrzono apteczki promów, nie spalił się dotąd w piekących promieniach, ale za to miał cerę zbliżoną odcieniem do marchewkowych włosów. Nie dało się ukryć, że w połączeniu ze stu dziewięćdziesięcioma centymetrami wzrostu i chudością przywodzącą na myśl śmierć na chorągwi zwracał uwagę.

W tej chwili jednak nikt się nim nie interesował, wszyscy obecni przyglądali się bowiem z mieszaniną potępienia i sprzeciwu Honor. Jedynym jej szczęściem było to, że jak dotąd McKeon i Montoya nie dowiedzieli się o jej pomyśle, a od pozostałych była starsza stopniem. Oznaczało to, że choć niechętnie, wykonają jej polecenia. A dwaj pozostali powinni dowiedzieć się za późno… przynajmniej na to liczyła.

— Carson, Jasper i ja poradzimy sobie sami, milady — oświadczył rzeczowo LaFollet. — A mówiąc zupełnie szczerze, to będzie nam pani tylko zawadzać.

— Tak? — spytała uprzejmie, przekrzywiając głowę. — Jeśli dobrze pamiętam, Jasper wychował się w Austin; jakoś nie przypominam sobie, by rosła tam jakakolwiek puszcza. Carson całe życie mieszkał w domenie McKenzie, też nie bardzo słynącej z lasów, o puszczach nie wspominając… Prawdę mówiąc, Andrew, dla nikogo wychowanego na Graysonie jakikolwiek las nie jest znajomym czy miłym miejscem, bo przy waszym środowisku biegać po lesie mógłby tylko idiota albo samobójca. Z drugiej strony przyznaję, że Sphinx nie ma puszczy tropikalnej, za to puszczy jako takiej tam nie brak, podobnie jak rozmaitych, całkiem groźnych drapieżników.

A ja się tam wychowałam i od dziecka wiem, jak sobie poradzić w lesie.

Mówiąc to, uniosła dłoń gdzieś do wysokości pasa, by im unaocznić, jak małym dzieckiem była, gdy już to wszystko wiedziała. W odpowiedzi usłyszała dwa pełne rezygnacji westchnienia i zgrzytanie zębów LaFolleta.

— Może i tak, milady, ale nadal uważam, że to nie jest zajęcie dla pani. — LaFollet nie ustępował łatwo. — Jest pani słaba i ślepa na jedno oko. I choć ma pani rację co do warunków na Graysonie i choć przyznaję, że nauczyłem się pływać dopiero w pani służbie, to Gwardia Pałacowa dokładnie szkoli kandydatów w poruszaniu się i walce w lesie. I w innych rodzajach terenu także, o czym być może pani nie wie. Przechodzimy dokładnie to samo szkolenie co Siły Specjalne wojsk lądowych. Przyznaję, że przez parę ostatnich lat nie odświeżałem swych umiejętności, ale to ponoć tak jak z jazdą na rowerze…

— Andrew, przestań się kłócić… — poleciła mu stanowczo, choć z dziwnie łagodnym uśmiechem. — Muszę iść z wami. Masz całkowitą rację co do tego, że jestem osłabiona i nie widzę w trzech wymiarach, ale wiesz równie dobrze jak ja, że nie będzie czasu na przekazywanie wiadomości, jeśli będzie trzeba podjąć szybką decyzję. Poza tym nikt inny nie potrafi określić tak dobrze jak ja, czy przypadkiem nie trafiliśmy na zdrajcę.

LaFollet przyglądał się jej długą chwilę, nim westchnął i potrząsnął głową.

— Dobra — skapitulował. — Powinienem już się nauczyć, w jakiej sytuacji nie ma sensu z panią dyskutować.

— To, że ci się jeszcze nie udało, na pewno nie jest moją winą — roześmiała się i poklepała go po ramieniu. — Jednak zdaje się, iż gdzieś słyszałam, że graysońscy gwardziści są z natury uparci.

— Jak widać niewystarczająco! — warknął LaFollet. — No dobra, skoro idzie pani z nami, milady, to lepiej będzie, jeśli wyruszymy, zanim komodor McKeon i komandor Montoya domyślą się, co się święci. Może i pani nie powstrzymają, ale nim przestaną próbować, zrobi się północ.

— Tak jest, sir! — zgodziła się potulnie.

Spojrzał na nią bykiem, ale pochylił się i podniósł z ziemi nosidło z Nimitzem w środku, wykonane zgodnie z jej wskazówkami przez Harknessa. I pomógł Honor je założyć.

Dopóki Nimitz nie znajdzie się pod opieką dobrego weterynarza-chirurga specjalizującego się w zwierzętach rodem z planety Sphinx, nie będzie w stanie podróżować na jej ramieniu, a Honor nie miała kurtki mundurowej umożliwiającej to. Jej zwyczajowe stroje wykonywane były z kuloodpornego, niezwykle wytrzymałego na przebicie i samozasklepiającego się materiału. Tę kurtkę, którą miała na sobie, Nimitz w tydzień przerobiłby na strzępy. Co gorsza, utrata lewej ręki uniemożliwiała jej noszenie go w objęciach. Dlatego wpadła na pomysł swoistego plecaka, bez klapy, za to dobrze wyściełanego i noszonego nie na plecach, ale na piersiach. Nimitz był w stanie stać w nim i patrzeć do przodu, choć z nieco niższej niż zwykle perspektywy.

— Nadal wolałbym, żeby pani została — powiedział LaFollet tak cicho, by pozostali go nie słyszeli. — Jest pani słaba, nie ma pani jeszcze wyczucia równowagi i nie podoba mi się takie narażanie. I wie pani, że mam rację.

— Wiem. I wiem, że moim obowiązkiem jako dowódcy jest być tam, gdy nawiążemy kontakt z kimś z obozu. I nie chodzi tylko o podjęcie decyzji. Musimy uważać, przed kim ujawnimy swą obecność, a wiesz, że tylko ja mogę bez cienia wątpliwości ocenić, czy rozmówca jest szpiclem czy nie. I nie chodzi tu o jakąś intuicję, tylko o pewność.

LaFollet, słysząc ostatnią część wypowiedzi, zamknął usta, które już otworzył, by dalej protestować. Jako jeden z naprawdę niewielu ludzi wiedział, że dzięki więzi z Nimitzem, który był empatą, Honor mogła wyczuć emocje otaczających ją ludzi. Widział, jak to wygląda, i wiedział, że jest skuteczne — przynajmniej raz uratowało jej życie. I wiedział też, że mówiła prawdę — inni mogli się domyślać czy podejrzewać, komu z nowo poznanych mieszkańców obozu mogą zaufać, natomiast ona będzie to wiedziała.

Pomógł jej dopasować długość szelek nosidła, złapał oparty o wspornik podwozia karabin pulsacyjny i sprawdził jej wyposażenie. Wszyscy mieli maczety i noktowizory, chwilowo zawieszone na szyjach. Honor u pasa miała także: z prawej kaburę z pulserem, z lewej elektroniczną lornetkę i manierkę. Mayhew niósł do tego karabin pulsacyjny, młody Clinkscales zaś objuczył się lekkim trójlufowym działkiem pulsacyjnym. Widząc go z tym egzemplarzem kieszonkowej artylerii, LaFollet prawie zaprotestował, ale zmienił zdanie — Carson był wystarczająco silny, by nieść i strzelać z zawieszonego na specjalnej uprzęży działka, a takie wsparcie ogniowe zawsze się przyda. Zasilane taśmą działko mogło wystrzelić w zależności od ustawienia od kilkuset do trzech tysięcy eksplodujących strzałek na minutę, jak długo wystarczało amunicji w pojemniku, który Clinkscales miał na plecach. — W porządku, milady — westchnął Andrew LaFollet. — Ruszamy!



* * *


Honor robiła co mogła, by ukryć bezmiar ulgi, gdy LaFollet zarządził kolejną przerwę. Nie miała zamiaru spowalniać tempa ani dawać mu okazji do jak zwykle nienagannie uprzejmych i niegłośnych komentarzy w stylu: „przecież mówiłem”, ale w zupełności zgadzała się z jego opinią na temat własnej kondycji. Co prawda odzyskała już sporo sił, ale nadal nie wróciła w pełni do formy i wolała nie myśleć, co by było, gdyby planeta miała większą grawitację niż siedemdziesiąt dwa procent tej, w której się urodziła i wychowała. Mimo to była wykończona i bardziej opadła na tyłek, niż usiadła, opierając się o drzewo i starając się oddychać najciszej i najwolniej, jak potrafiła. Po prawie czterdziestu latach standardowych regularnych ćwiczeń i naprawdę dobrej kondycji fizycznej była w opłakanym stanie.

Andrew przez parę minut obchodził miejsce chwilowego odpoczynku, poruszając się prawie równie bezszelestnie jak śnieżny leopard rodem ze Sphinksa. Albo rzeczywiście przeszedł tak dobre przeszkolenie, jak mówił, albo jej własny puls tak walił w uszach, że nie usłyszałaby bawoła błotnego żyjącego na Beowulfie…

Uśmiechnęła się smętnie i ze zdziwieniem stwierdziła, że LaFollet siedzi obok niej i przygląda się jej uważnie. Noktowizor skutecznie utrudniał odczytanie wyrazu twarzy, ale nie musiała się wysilać — dzięki Nimitzowi dokładnie znała jego emocje. I czuła się jak uczennica pod spojrzeniem pozbawionego złudzeń nauczyciela, który zastanawia się, dlaczego jego nauki poszły w las.

Na dobitkę Nimitz bleeknął cicho, ale radośnie. Zrezygnowała z udawania. Otarła pot z czoła i powiedziała cicho:

— Mam nadzieję, że nie jest ze mną aż tak źle, jak zakładałeś. I że nie czujesz się w pełni usprawiedliwiony.

— Milady, dawno już przestałem oczekiwać od pani rozwagi i ostrożności.

— Nie jestem aż taka zła!

— Jest pani gorsza — roześmiał się cicho. — Znacznie gorsza. Ale już się przyzwyczailiśmy i nie bardzo byśmy wiedzieli, co z panią zrobić, gdyby się pani zmieniła. A poza tym, biorąc pod uwagę inne cechy, chyba jednak panią zatrzymamy.

— O, serdeczne dzięki łaskawemu panu!

Z boku, od strony Jaspera Mayhewa rozległ się stłumiony chichot.

Honor odetchnęła z ulgą — jedyną zaletą dowodzenia tak małym oddziałem było jego zżycie i to, że mogła sobie pozwolić na rozluźnienie form obowiązujących w Royal Manticoran Navy. Nie oznaczało to bynajmniej, że ktokolwiek przeszedł z nią na „ty” publicznie — nawet McKeon tego przestrzegał, ale gdy byli sami, zwracał się do niej po imieniu. Pozostali natomiast czuli się w jej obecności znacznie swobodniej niż kiedyś. Dotyczyło to zwłaszcza pochodzących z Graysona, z wyjątkiem naturalnie LaFolleta. Dla nich długo patronka Harrington była kimś za bardzo, jak na jej gust, zbliżonym do Boga. Teraz stała się istotą ludzką — mającą autorytet, ale zdecydowanie należącą do tego samego co i oni gatunku. Honor zdawała sobie sprawę z wartości, jakie daje dyscyplina i autorytet, ale w tej chwili miała pod komendą mniej ludzi, niż liczyła załoga dowodzonego przez nią dwadzieścia osiem standardowych lat temu kutra rakietowego LAC-113. A wtedy właśnie nauczyła się, że brak formalizmu i sztywności jest bardzo ważny w tak małych grupach, które muszą z założenia być niezależne i zgrane. A poza tym naprawdę miło było dla odmiany nie musieć się odseparowywać sztucznymi barierami od ludzi, którzy oprócz tego, że byli podkomendnymi, byli także jej przyjaciółmi.

— Jak myślisz, ile przeszliśmy? — spytała, gdy uspokoiła już oddech.

— Sądzę, że około dziewiętnastu kilometrów, milady. Kiwnęła głową i oparła się o pień drzewa. Nic dziwnego, że była zmęczona. Co prawda roślinność, zwłaszcza ta niskopienna, była znacznie uboższa niż w poprzednim miejscu, ale to nie znaczyło, że nie stanowiła poważnie utrudniającej marsz przeszkody. Zwłaszcza po zapadnięciu zmroku. Pomimo noktowizorów poruszali się wolno, a i tak dość było wykrotów, korzeni i nisko rosnących gałęzi, pnącz i krzewów, by każdy miał problemy z utrzymaniem równowagi. Ona sama przewróciła się tylko dwa razy, ale potknięcia przestała liczyć po pierwszej godzinie. Oba upadki były tym groźniejsze, że nie miała drugiej ręki, którą człowiek odruchowo sobie pomaga. Pierwszy zakończył się rozdarciem lewej nogawki i stłuczeniem kolana, przez co kulała jakiś czas. Drugi okazał się znacznie gorszy — zdołała jedynie osłonić Nimitza prawą ręką i obrócić się, padając, tak by wylądować na prawym ramieniu i przetoczyć się, by nie zgnieść treecata. Wstać pomógł jej Jasper, który wyrósł jak spod ziemi, i tym razem przyjęła jego pomoc z wdzięcznością.

W głowie przestało jej się kręcić po dobrej minucie, a ramieniem zaczęła ostrożnie poruszać znacznie później, obawiając się, że je wybiła. Okazało się, że miała więcej szczęścia.

Nieba przez korony drzew nie było widać, za to blask obu księżyców docierał tam, gdzie nie zasłaniały go liście, tworząc jasne plamki srebra na pniach i ziemi. Wyglądały ładnie. I strasznie migotały przed oczami, męcząc wzrok.

Podejrzewała, że Sheol prawie zaszedł, a Tartarus zajdzie za godzinę, co oznaczało, że na przebycie ostatnich czterech czy pięciu kilometrów pozostało im około trzech godzin. Odetchnęła głęboko i wstała.

LaFollet przekrzywił głowę i spojrzał na nią, ale nic nie powiedział.

Skrzywiła się w próbie uśmiechu i poklepała go po ramieniu.

— Mogę być słaba, ale myśleć jeszcze potrafię i wiem, na co mnie stać — zapewniła go.

— Mógłbym się zgodzić, milady, gdyby nie udowodniła pani, że jest zbyt uparta, by zadbać o własne dobro. I to wiele razy — skomentował, wstając bez wysiłku.

Przez kilka sekund przyglądał się jej badawczo, po czym skinął głową i bez słowa dał sygnał do wymarszu.



* * *


— A więc to jest obóz Inferno… — powiedziała cicho Honor. Wraz z towarzyszami leżała na niewielkim, lecz stromym wzgórzu na wschód od obozu, i opierając podbródek na dłoni, przyglądała się panoramie. Na wzgórzu rosło kilka drzew, zapewniając cień i kryjówkę, a przestrzeń między nimi porastała sięgająca pasa trawa o szerokich, przypominających ostrza mieczy źdźbłach. Obóz w dole widoczny był doskonale, ponieważ tak na jego terenie, jak i w otaczającym go pasie szerokości piętnastu metrów wycięto całą roślinność. Musiało to nastąpić jakieś dwa czy trzy lata temu, gdyż pojawiły się już zaczątki krzewów i innej roślinności, a zachodnia ściana ogrodzenia porośnięta była dość gęsto jakimś pnączem o szerokich, rozłożystych liściach. Honor podejrzewała, że to akurat było celowe — pnącze mogło nawet zostać zasadzone i pielęgnowane, gdyż cztery dość spore budowle stały blisko płotu, i jeżeli się nie myliła, to za parę godzin, ledwie minie południe, roślina zacznie rzucać na nie cień.

Jakiś kilometr na północ od obozu znajdowało się utwardzone lądowisko z cerambetu i jakieś magazyny z prefabrykatów. W samym centrum obozu zaś ustawiono na wysokim rusztowaniu plastikowy zbiornik na wodę. W porannej ciszy wyraźnie było słychać skrzypienie wiatraka napędzającego pompę, która uzupełniała wodę w zbiorniku, jak też jej plusk, gdy wylewała się z rury. Oczywiste też było, że nikt nie wykorzystuje energii wiatraka czy wody do wytworzenia energii elektrycznej.

W drucianym ogrodzeniu otaczającym obóz znajdowały się cztery bramy, każda w jednej ścianie, połączone traktami o ubitej nawierzchni przecinającymi się na południe od zbiornika. Po obu stronach traktów, czy też szerokich ścieżek, ustawiono trzymetrowe słupy, na szczytach których umieszczono pochodnie. Bramy zaś były szczelnie zamknięte.

— Ilu ich tam może być, milady? — spytał cicho Clinkscales.

— Nie mam pojęcia — przyznała uczciwie i uniosła głowę.

Po czym podrapała leżącego obok Nimitza pod brodą, zastanawiając się nad pytaniem zadanym przez Carsona. W zależności od stopnia upakowania w jednym budynku mogło zmieścić się piętnaście do pięćdziesięciu osób. Przyjmując średnio około trzydziestu, dawało to…

— Sądzę, że między sześćset a siedemset — powiedziała głośno i odwróciła głowę, by spojrzeć na leżącego z prawej LaFolleta. — Andrew?

— Mogę zgadywać, podobnie jak pani. — LaFollet wzruszył ramionami. — Sądzę, że to prawdopodobna liczba, ale z drugiej strony, w obozie powinno być ponoć ponad dwa tysiące ludzi.

— W normalnym obozie — poprawiła go. — To jest obóz karny.

— Miejsce rzeczywiście do tego wybrali idealne! — burknął Clinkscales, z głośnym plaśnięciem likwidując kolejnego krwiopijcę na własnym karku.

Krwiopijce były owadami przypominającymi z wyglądu moskity, a określiła je tak Sarah DuChene, gdyż nazwa oryginalna była nieadekwatna — rozpiętość ich skrzydeł miała prawie szerokość dłoni. Na szczęście latały i atakowały pojedynczo, gdyż rój takich „robaczków” mógłby okazać się śmiertelnie groźny. Niestety owady były zbyt głupie, by nauczyć się, że ludzka krew, choć może doskonale smakowała, była dla nich trująca i zabijała je w krótkim czasie — góra pięciu minut. Te, które się jej napiły, zdychały, a inne dalej nachalnie pchały się po swoją działkę.

— Nie trzeba się nawet starać, żeby znienawidzić to miejsce! — dodał z przekonaniem Carson.

Uśmiechnęła się, słysząc jego utyskiwanie — poza wyglądem Carson Clinkscales w niczym nie przypominał niezgrabnego, zawstydzonego nieszczęśnika, który pojawił się w sztabie 18. Eskadry Krążowników jako porucznik flagowy. Młody oficer, w jakiego się zmienił, zaczął nawet okazywać poczucie humoru i Honor coraz bardziej go lubiła.

— Sądzę, że o to właśnie chodziło — poinformowała go radośnie. — I trudno dziwić się logice, która kierowała strażnikami. Zresztą nie mam zamiaru na nich narzekać, skoro tak uprzejmie zebrali w jednym miejscu wszystkich, z którymi chciałabym się spotkać.

Wszyscy przytaknęli jej kiwnięciami głów, poza Nimitzem, który naturalnie bleeknął potwierdzająco.

Z informacji odkrytych przez Tremaine’a wynikało, iż obóz Inferno został założony przez Urząd Bezpieczeństwa jako obóz karny dla najgorszych, czyli najbardziej nieposłusznych i przedsiębiorczych więźniów z całej planety. Chodziło o takich, którzy notorycznie sprawiali kłopoty, ale nie na tyle poważne, by ich od ręki zastrzelić. Średni wyrok dla debiutanta wynosił planetarny rok, czyli nieco mniej niż rok standardowy, a dla recydywistów były kary odpowiednio dłuższe, aż do dożywocia włącznie. Prawdziwym powodem istnienia obozu była chęć utrzymania dyscypliny wśród więźniów innymi metodami niż egzekucje. Stosunkowo krótkie, lecz uciążliwe zesłania ciągle uświadamiały wszystkim, że UB nadal może wymyślić coś gorszego niż obecne warunki, nie zabijając. Zesłania dożywotnie zaś oznaczały, że zastrzelenie nie zawsze jest najgorszą karą, jaką można wymyślić.

Z punktu widzenia klawiszy pomysł był doskonały. Musiał się też sprawdzić, gdyż obóz istniał już od paru lat i nadal funkcjonował. O czym nie wiedzieli, bo nie mieli prawa wiedzieć, to o tym, że niezwykle wręcz ułatwili zadanie Honor, zbierając najenergiczniejszych i najbardziej niepokornych więźniów w jednym miejscu. Było ono wręcz idealne dla kogoś, kto szukał większej liczby gotowych na wszystko sprzymierzeńców. A dodatkową uprzejmością było to, że jeżeli w obozie przebywało rzeczywiście około sześciuset zesłańców, to miała dość broni na pokładach obu promów, by każdy z nich otrzymał coś, co strzela: od pulsera do karabinu plazmowego.

A sześciuset uzbrojonych desperatów dysponujących dwoma promami szturmowymi to już była całkiem poważna siła…

Istniał tylko jeden problem — czy przebywający w obozie rzeczywiście byli gotowymi na wszystko desperatami. Aby się o tym przekonać, należało zrobić tylko jedną rzecz…

— Dobrze — powiedziała cicho. — Wycofajmy się do lasu i zorganizujmy sobie jakiś kawałek osłony, nim słońce stanie się nie do wytrzymania. Tylko taki, żeby nie rzucał się w oczy.

— Oczywiście, milady — zgodził się LaFollet.

Na jego znak Mayhew i Clinkscales wycofali się, wpierw pełznąc, potem idąc, i po chwili zniknęli w lesie.

On sam zaś poczekał, aż Honor skończy kolejny raz przyglądać się obozowi przez elektroniczną lornetkę, a potem spytał:

— Ma pani jakiś pomysł, jak nawiązać kontakt, milady?

— Mamy dość żywności na trzy do czterech dni, ale nie mam zamiaru aż tyle czekać. Wody jest pod dostatkiem, więc nie mam też zamiaru niepotrzebnie ryzykować przez zbędny pośpiech. Najpierw ich poobserwujemy i zobaczymy, co robią. Potem spróbujemy porozmawiać z jakąś grupą, która wyjdzie poza obóz. Idealnie byłoby, gdyby to były dwie albo trzy osoby. A reszta zależy od tego, co usłyszymy…

Mówiąc o wodzie, miała na myśli strumień przepływający przez obóz i niknący w puszczy niedaleko miejsca, w którym leżeli.

— Sensowny pomysł — ocenił LaFollet. — Gdy tylko urządzimy obóz, zaczniemy z Jasperem i Carsonem dyżury na zmianę. Jak tylko zauważymy coś ciekawego, zawiadomimy panią.

— Mogę…

— Nie — przerwał jej zwięźle i stanowczo. — Miała pani rację, upierając się, by tu z nami przyjść, ale z tym poradzimy sobie sami. A chcę, by pani odpoczęła przed rozmową z kimś z obozu, milady. I nie chcę, żeby pani bez potrzeby wyciągała Nimitza z cienia!

— To cios poniżej pasa! — obruszyła się Honor. LaFollet uśmiechnął się skromnie.

— Jestem pojętnym uczniem jaśnie pani dobrodziejki — poinformował ją z satysfakcją.

Po czym wskazał w kierunku lasu i polecił:

— Do cienia marsz!



Rozdział XII

— Myślę, że ta para wygląda najbardziej obiecująco, Andrew — oceniła cicho Honor.

Był ranek drugiego dnia obserwacji obozu, a ona leżała w rozwidleniu gałęzi dobre cztery metry nad ziemią, obserwując okolicę obozu przez elektroniczną lornetkę. Na samą myśl o tym LaFollet dostawał gęsiej skórki. Jednoręka kobieta leżąca na gałęzi i trzymająca w jednej jedynej ręce lornetkę — od mniejszych zmartwień można było dostać nerwicy! Jedyne, co było w tej sytuacji pocieszające, to że istniała naprawdę niewielka szansa na to, by spadła. Pomógł naturalnie wejść jej na tę gałąź, co nie było nawet trudne, gdyż drzewo miało chropowatą, pełną występów korę, nie zaś gładki pień jak pseudopalmy. Podobnie rzecz się miała z gałęziami, ale co ważniejsze, gałęzie były szerokie i kształtem przypominały koryto — najprawdopodobniej w celu łatwiejszego zbierania niezbyt częstych opadów. Poza tym rosły we wszystkie strony, często się ze sobą krzyżując i łącząc, toteż mimo iż zwężały się na końcach, cała ich plątanina pozostawała mocna i stabilna. Ta, na której leżała Honor, była szersza i wyglądała bardziej na półkę niż gałąź. Co i tak nie zmieniało faktu, że LaFollet się denerwował.

Parę metrów nad Honor siedział Nimitz wczepiony w drewno pazurami. Obserwując go, LaFollet czuł swego rodzaju perwersyjną przyjemność. Wiedział bowiem, że Honor niepokoiła się o niego, gdyż była to pierwsza nadrzewna wyprawa treecata od chwili jego zranienia. Faktem było, że wspinał się nieporadnie, bez zwykłej gracji, ale i bez cienia wahania.

Nie ulegało wątpliwości, że Nimitz uważa się za w pełni sprawnego kalekę i choć zdaje sobie sprawę z własnych ograniczeń, uważa, że wrócił do samodzielności. Dobitnie o tym świadczyły zawadiackie ruchy ogona i radosne bleeknięcia adresowane tak do Honor, jak i do LaFolleta.

Andrew z pewnym trudem oderwał wzrok od drzewa i osłaniając oczy dłonią, spojrzał ponownie na parę, której z takim zajęciem przyglądała się Honor. Co prawda nie widział ich teraz zbyt dokładnie, ale bez trudu zorientował się, że to ten sam duet, który uważnie obserwował przez większą część poprzedniego dnia. Mężczyzna był niski, łysy i tak czarny, że jego skóra wyglądała momentami na purpurową. Ubrany był w barwny, by nie rzec pstrokaty przyodziewek. Kobieta zaś była o co najmniej piętnaście centymetrów wyższa, miała długie włosy splecione w warkocz sięgający pasa i nosiła strój w różnych odcieniach szarości. Trudno było sobie wyobrazić parę stanowiącą większe przeciwieństwo, a nie sposób było domyślić się, co robią, wędrowali bowiem powolutku wzdłuż zewnętrznej granicy oczyszczonego z drzew i krzewów pasa okalającego obóz.

Wyglądało to zupełnie tak, jakby zaglądali do lasu, szukając czegoś, ale absolutnie się przy tym nie spieszyli. Szli powoli i długie okresy spędzali w bezruchu. Ich zachowanie było na tyle nietypowe, że LaFollet zaczął się poważnie zastanawiać, czy długoletni pobyt w Piekle nie pomieszał im przypadkiem zmysłów.

Było to tym bardziej prawdopodobne, że poprzedniego dnia robili dokładnie to samo.

— Jest pani pewna, że to dobry wybór, milady? — spytał w końcu, bezskutecznie próbując ukryć powątpiewanie słyszalne w głosie.

— Tak mi się wydaje — odparła spokojnie Honor.

— Ale oni wyglądają na… no na… — Ugryzł się w język, nie chcąc powiedzieć tego, co cisnęło mu się na usta.

Honor roześmiała się.

— Na wariatów? — dokończyła. — Pomyleńców?

— Prawdę mówiąc, tak — przyznał po chwili. — Wystarczy na nich popatrzeć. Tam jest gorąco jak cholera, a oni robią sobie spacerek z postojami po tej patelni! Gdyby nas szukali, to byłoby logiczne zachowanie, ale nas nie szukają, bo nie mogą wiedzieć, że tu jesteśmy. A jeżeli nawet, to robią to w tak niekompetentny sposób, że gorzej już nie można. To, co robią, jest pozbawione sensu, więc… Umilkł i wzruszył ramionami.

— Możesz mieć rację. — Nieoczekiwanie się z nim zgodziła. — Dłuższe pozostawanie tu może doprowadzić każdego do przynajmniej lekkiego szaleństwa. Ale wątpię, żeby z nimi było aż tak źle, jak sądzisz. Nie to zresztą jest głównym powodem. Wszyscy pozostali, jak widzisz, przebywający poza ogrodzeniem są w grupach co najmniej pięcioosobowych, a każda z nich wykonuje określone zadanie. Co więcej, przynajmniej dwie grupy przez cały czas widzą się nawzajem.

LaFollet nie musiał patrzeć, by wiedzieć, że Honor ma rację. Poza ogrodzeniem znajdowało się sześć grup — dwie po dziesięć do piętnastu ludzi, które zajmowały się ściąganiem drewna z lasu, podczas gdy trzecia wycinała z mozołem krzaki i inną wyższą roślinność z okalającego obóz pasa. Każdej z nich pilnował pięcio-siedmioosobowy oddział uzbrojony w długie dzidy. Z drugiej strony obozu też widać było podobne grupy, ale trudno było określić, czy zajmowały się dokładnie tym samym. Jedynie ta dziwna para nie robiła niczego konkretnego i często znikała pozostałym z pola widzenia.

— Ta dwójka zresztą kieruje się w naszą stronę — dodała Honor. — Sądzę, że mógłbyś z Jasperem przechwycić ich tam, gdzie drzewa porastające to wzgórze prawie dochodzą do wykarczowanego pasa, i nie zwróci to niczyjej uwagi. Zaproście ich na rozmowę ze mną.

— Zaproście! — prychnął LaFollet i pokiwał głową z rezygnacją. — Według życzenia, milady.



* * *


Honor siedziała na grubym korzeniu drzewa, plecami opierając się o pień. Na kolanach miała Nimitza. Oboje przyglądali się parze więźniów eskortowanych w ich kierunku. Goście znajdowali się jeszcze zbyt daleko, by Nimitz zdołał wyczuć ich emocje, ale sądząc po zachowaniu, byli zmęczeni, ostrożni i niepewni, by nie powiedzieć zdezorientowani. Trzymali się razem, często oglądając się za siebie, a mężczyzna otaczał kobietę ramieniem w obronnym geście, który mógłby wyglądać śmiesznie, biorąc pod uwagę różnicę wzrostu, gdyby nie był tak zdecydowany.

Za nimi szedł Jasper Mayhew, trzymając w dłoniach karabin, ale tak by lufa celowała w ziemię. Pochód zamykał Andrew, mając w jednym ręku włócznie gości, a w drugim pulser. Włócznie miały ostrza w kształcie szerokich liści wykonane z obłupanego starannie mlecznobiałego kamienia. Z tego samego rodzaju kamienia wykonano noże, które Andrew miał zatknięte za pas. Zaproszonym pozostały jedynie skórzane pochwy przy pasach.

Podeszli bliżej i Nimitz drgnął niespokojnie, a ona sama skrzywiła się odruchowo, gdy poczuła ich emocje. Podobny strach miała już okazję wyczuwać, ostatnio nawet często, ale u nikogo nie czuła takiej skondensowanej i bezsilnej równocześnie wściekłości. Była tak wielka, że Honor podświadomie spodziewała się, że któreś z nich lada moment eksploduje i zmieni się w berserkera. A tymczasem po ich zachowaniu nie było widać niczego — panowali nad sobą doskonale. Dopiero pod tymi emocjami wyczuła coś jeszcze — niepewność i ciekawość. Słabe, ale wskazujące, że to, co się właśnie działo, wcale nie musiało być tym, co założyli jako najbardziej prawdopodobne.

Oboje dotarli do szczytu wzgórza i zatrzymali się nagle, gdy dostrzegli ją i Nimitza. Spojrzeli na siebie i kobieta coś powiedziała. Zbyt cicho, by Honor zdołała usłyszeć, ale poczuła, jak ciekawość tamtej rośnie. Dopiero po sekundzie zrozumiała, że spowodował to widok Nimitza. Mayhew coś jej odpowiedział i oboje ruszyli dalej, kierując się wprost ku miejscu, gdzie siedziała.

Honor wzięła Nimitza na rękę i wstała. Poczuła, jak przez wściekłość gości przebija zaskoczenie i ciekawość, gdy oboje weszli w cień rzucany przez drzewo i przyjrzeli jej się dokładnie, stając w odległości trzech-czterech metrów.

Pierwsza z zaskoczenia otrząsnęła się kobieta, przekrzywiła głowę i spytała:

— Kim jesteście?

Standardowy angielski był uniwersalnym międzyplanetarnym językiem ludzkości od początku kolonizacji kosmosu. Stało się tak dlatego, że był również powszechnie używany na Ziemi przed erą lotów kosmicznych. Na wielu planetach i w wielu państwach używano innych języków — niemieckiego w Imperium Andermańskim, hiszpańskiego w San Martin, francuskiego w New Dijon, chińskiego w Ki-Rin, japońskiego w Nagasaki czy hebrajskiego w Unii Judejskiej. Natomiast każdy wykształcony człowiek znał standardowy angielski, a większość elektronicznych zapisów oraz wydruków sporządzano w tym języku. Wymowa na różnych planetach także była na tyle zbliżona, by funkcjonował on jako rzeczywiście uniwersalny język. Jednak w tym przypadku Honor musiała się dobrze koncentrować, by zrozumieć dziwną, płynną i nieco bełkotliwą wymowę. Nigdy nie słyszała podobnej i nawet nie próbowała zgadywać, jaki może być ojczysty język mówiącej. Przy odpowiedniej uwadze dawało się ją zrozumieć, toteż wyprostowała się, skłoniła głowę i przedstawiła się spokojnie:

— Jestem Harrington. Komodor Harrington, Royal Manticoran Navy.

— Royal Manticoran Navy?! — spytała ostro kobieta.

A Honor poczuła jej nagły gniew, gdy ta zlustrowała spojrzeniem jej strój.

— Jak cholera! — warknęła niewiasta, nie udając, że wierzy.

— Jestem tym, kim powiedziałam — odparła spokojnie Honor. — A strój nie musi świadczyć o przynależności. My musieliśmy zadowolić się tym, co udało się znaleźć.

Kobieta przyglądała jej się twardo przez kilkanaście sekund, nie odzywając się przy tym słowem. Nagle uniosła brwi i wytrzeszczyła oczy.

— Zaraz! — rzuciła chrapliwie. — Honor Harrington? Tym razem zaskoczona Honor też omal nie wytrzeszczyła oczu.

— Zawsze mnie tak nazywano — powiedziała ostrożnie i spojrzała pytająco na Mayhewa.

Ten jedynie pokręcił bezradnie głową.

— Mój Boże! — jęknęła kobieta i spojrzała na swego towarzysza.

Ten odwzajemnił spojrzenie i wzruszył ramionami, unosząc przy tym dłonie.

Cisza zaczęła się przedłużać.

— Mogę spytać, skąd zna pani moje imię? — spytała uprzejmie Honor.

Kobieta odwróciła się ku niej i powiedziała powoli, przyglądając jej się uważnie:

— Kilkudziesięciu jeńców z Królewskiej Marynarki trafiło do mojego obozu na krótko przed tym, jak czarni wysłali mnie do Inferno. Sporo o pani opowiadali… jeśli rzeczywiście jest pani tą Honor Harrington, o której myślę. Mówili, że załatwiła pani jeszcze przed wojną krążownik liniowy, mając tylko ciężki krążownik, i że złoiła pani skórę Ludowej Marynarce w systemie Hancock. I mówili, że ma pani dziwnego zwierzaka… To pani?

— Jeśli pominąć pewną przesadę w relacjach, to ja — powiedziała jeszcze ostrożniej Honor.

Nigdy nie przyszło jej do głowy, że ktoś tu o niej słyszał, a już zupełnie była nieprzygotowana na nagły wybuch radosnego entuzjazmu, jaki jej nazwisko wywołało u rozmówczyni.

— W Hancock to nie ja dowodziłam — wyjaśniła. — Byłam oficerem flagowym admirała Sarnova, no i miałam pomoc w spotkaniu z tym krążownikiem liniowym. A Nimitz nie jest moim zwierzakiem… ale tak w ogóle to wychodzi na to, że jestem tą Honor Harrington.

— Cholera! — szepnęła uradowana kobieta. — Cholera, wiedziałam, że on nie może pochodzić z tej planety!

Niespodziewanie jej radość zniknęła, ustępując smutkowi i rozczarowaniu.

— Więc sukinsyny panią też dorwały! — powiedziała z żalem.

— Tak i nie — odparła Honor. — Jak pani widzi, jesteśmy nieco lepiej wyposażeni niż wy.

Ponieważ przez ten czas LaFollet zdążył do niej dołączyć, podała mu Nimitza, a wzięła od niego włócznie. Zważyła je w dłoni, obejrzała ostrza i oddała mu. I poklepała wymownie kolbę pulsera.

Zaskoczyła ją reakcja rozmówczyni.

— Tylko nie to! Zdobyliście któryś z nich, tak? — spytała przerażona.

— To znaczy? — spytała uprzejmie Honor.

— Jeden z promów zaopatrzeniowych — wyjaśniła tonem, w którym przerażenie ustępowało oskarżycielskiej nucie.

— Nie. Nie zdobyliśmy żadnego z promów zaopatrzeniowych.

— Jak cholera! Znaleźliście broń w lesie. Rosła sobie dziko.

— Nie, odebraliśmy ją ubekom — odparła spokojnie. — Tyle że zdarzyło się to na orbicie tej miłej planety.

Ponieważ więźniowie spojrzeli na nią jak na wariatkę, westchnęła i wyjaśniła:

— Czy któreś z was widziało może całkiem dużą eksplozję na niebie tak ze cztery-pięć standardowych miesięcy temu?

— Owszem — odparła powoli kobieta, mrużąc oczy. — Nawet parę eksplozji, prawdę mówiąc… I co z tego?

— A to, że właśnie wtedy tu przybyliśmy.

LaFollet przestąpił z nogi na nogę i nie potrzebowała Nimitza, by wiedzieć, że jest niezadowolony, iż tak szybko obdarzyła gości zaufaniem. Nie powiedziała mu, że jeśli nie będzie mogła zaufać tej dwójce do końca, to weźmie ich ze sobą do promów. W razie konieczności przy użyciu siły. Teraz jednak musiała spróbować ich przekonać, że mówi prawdę, gdyż inaczej oni jej nie zaufają i wszyscy znajdą się w błędnym kole.

— Przybyliście? — powtórzyła z niedowierzaniem kobieta. Honor kiwnęła potakująco głową.

— Na pokładzie krążownika liniowego Urzędu Bezpieczeństwa — wyjaśniła. — Dostaliśmy się do niewoli w systemie Adler i zostaliśmy przekazani w ręce UB. Zamierzali mnie powiesić w obozie Charon, a moich towarzyszy tu zostawić, ale nie całkiem im wyszło, bo mieliśmy inne plany.

— Plany?

Honor ponownie skinęła głową.

— Powiedzmy, że jeden z moich podoficerów ma dobrą rękę do komputerów. Dostał się do pokładowego systemu komputerowego i doprowadził do tego, że przestał działać. W powstałym zamieszaniu pozostali uwolnili mnie, bo siedziałam w izolatce, i przejęli kontrolę nad jednym z pokładów hangarowych. Potem ukradliśmy sensowny środek transportu i zniszczyliśmy krążownik. — Na samo wspomnienie ucieczki poczuła żal po tych, którzy zginęli, ale nie dała tego po sobie poznać.

— A to ostatnie jakim cudem?! — spytała rozmówczyni, nie kryjąc sceptycyzmu.

Honor uśmiechnęła się krzywo.

— Była to lekcja poglądowa na temat tego, co się stanie, jeśli pinasa uruchomi główny napęd, pozostając na pokładzie hangarowym — powiedziała miękko.

Przez dwie sekundy twarz kobiety niczego nie wyrażała. A potem więźniarka zrozumiała.

— Jezu! — jęknęła jak po ciosie w żołądek — Ale to…

— Zabiło wszystkich na pokładzie — dokończyła Honor. — I dlatego nikt tutaj nie wie, że przeżyliśmy i wylądowaliśmy. I dlatego, tak jak powiedziałam, jesteśmy nieco lepiej wyposażeni niż wy.

— Skąd pani wie? — Mężczyzna odezwał się po raz pierwszy. Wymowę miał podobną do towarzyszki, tylko bardziej sepleniąco-bełkotliwą i znacznie trudniejszą do zrozumienia. Widząc, że Honor przekrzywiła głowę i próbuje go zrozumieć z niewielkim sukcesem, powtórzył wolno i starając się mówić jak najwyraźniej:

— Skąd wiecie, że nie wiedzą?

— Powiedzmy, że czytamy ich pocztę — odparła Honor.

— Ale to znaczy… — zaczęła kobieta i odwróciła się do towarzysza. — Henri, oni mają pinasę! Jasna cholera, mają pinasę!

— Ale… — zaczął Henri i urwał.

Oboje przyglądali się sobie zaszokowani. Po czym równocześnie spojrzeli na Honor i strach oraz podejrzliwość zastąpiły podniecenie i radość.

— Macie, prawda? — zapytała kobieta. — Macie pinasę ze sprawnym systemem komputerowym i funkcjonującym modułem łączności. Musicie mieć!

— Coś w tym guście — przyznała Honor, obserwując ją uważnie.

Była zaskoczona szybkością, z jaką kobieta domyśliła się pewnych rzeczy na podstawie skromnych w sumie danych, i to pokonując przy okazji strach i całkowite zaskoczenie. Być może reakcja Honor wynikała z instynktownego założenia, że jeśli ktoś nie zdołał nauczyć się poprawnie mówić w uniwersalnym języku, to musi pochodzić z naprawdę zabitego dechami miejsca. Czyli nie może być specjalnie bystry.

Dalsze rozmyślania przerwały jej kolejne słowa rozmówczyni:

— To po co…? — Zabrzmiało to tak, jakby kobieta mówiła sama do siebie. — Oczywiście! Potrzebujecie ludzi, zgadza się, pani komodor? I wymyśliła pani, że obóz Inferno to najlepsze miejsce do zwerbowania odpowiednich, tak?

— Coś w tym guście — powtórzyła Honor, starając się nie okazać rosnącego zaskoczenia.

Nie miała pojęcia, ile czasu kobieta tu spędziła, ale nie ulegało wątpliwości, że nie wywarło to najmniejszego negatywnego wpływu na jej zdolność myślenia.

— Niech to cholera! — powiedziała niewiasta z prawie nabożnym szacunkiem.

Potem zaś zrobiła krok do przodu i wyciągnęła prawą rękę.

Tym razem Nimitz nie był potrzebny, by Honor wyczuła jej dziką radość. Uczucie to dosłownie z niej promieniowało.

— Miło mi panią poznać, komodor Harrington! Więcej niż miło, prawdę mówiąc. Jestem Benson. Harriet Benson. A to jest Henri Dessouix. W poprzednim życiu byłam kapitanem we flocie systemowej układu Pegasus, a Henri porucznikiem w Korpusie Marines systemu Gaston, zwanym potocznie Gaston Marines. Siedzę tu od mniej więcej sześćdziesięciu pięciu lat standardowych i nigdy w życiu nie byłam bardziej zachwycona poznaniem kogokolwiek!



Rozdział XIII

— I tak to wygląda w skrócie — zakończyła Benson piętnastominutową opowieść, która nastąpiła po ogólnej prezentacji. Oboje siedzieli wraz z Honor w cieniu drzewa. Za Honor stał jak zwykle czujny LaFollet, Mayhew i Clinkscales zaś trzymali wartę na wszelki wypadek.

— Byłam młoda i głupia, nie wspominając o tym, że wystarczająco wkurzona, żeby natychmiast po kapitulacji dołączyć do ruchu oporu, który właśnie się tworzył. — Benson skrzywiła się z niesmakiem. — Bezpieka wygarnęła nas błyskawicznie, no i wylądowałam tutaj. Gdybym zdała sobie sprawę, że przez następne pół wieku nikt nie sprosta tej ich cholernej Ludowej Marynarce, pewnie siedziałabym cicho w domu.

Honor pokiwała głową. Miała jedynie niejasne wyobrażenie, gdzie znajduje się system Pegasus. Wiedziała, że blisko systemu Haven. I pamiętała, że był jednym z pierwszych zdobytych przez Ludową Marynarkę. Natomiast sądząc z tego, co Benson czuła i jak mówiła, przypuszczała, że niezależnie czy ta znałaby przyszłość czy nie, i tak wzięłaby udział w działaniach ruchu oporu.

— A pan, poruczniku? — spytała uprzejmie, spoglądając na Dessouix.

— Henri wylądował tu z dziesięć lat później — odpowiedziała za niego Benson.

Zaskoczyło to Honor, ale Dessouix jedynie przytaknął z lekkim uśmiechem, a nic w jego uczuciach nie wskazywało, by miał coś przeciwko temu. Być może z uwagi na jego wymowę zwyczajowo towarzyszka mówiła w jego imieniu.

— Skąd? — spytała Honor.

— Z planety Toulon w systemie Gaston — odpowiedziała Benson. — Flota systemowa Gastona sprawiła Ludowej Marynarce znacznie więcej problemów niż moja, no ale oni wiedzieli, co ich czeka. A my dowiedzieliśmy się o tym, że zostaniemy zaatakowani, gdy w systemie pojawiły się pierwsze eskadry wroga… cóż… było, minęło… Henri służył w kontyngencie pokładowym na jednym z okrętów…

— Dague — podpowiedział Dessouix.

— Tak, na Dague. Po kapitulacji rządu Toulonu jego kapitan nie złożył broni i przez ponad rok standardowy prowadził działania korsarskie głównie przeciwko frachtowcom Ludowej Republiki. W końcu go dopadli i praktycznie rozstrzelali Dague. Wszyscy oficerowie, którzy przeżyli, zostali na miejscu zabici za „piractwo”. Podoficerowie i oficerowie Marines znaleźli się tu, bo tylko to gwarantowało, że nie podejmą znowu walki… Spotkaliśmy się po ilu… chyba po dziesięciu latach standardowych twego pobytu w Piekle?

— Jedenastu — uściślił Dessouix. — Przenieśli mnie do twojego obozu, żeby odseparować od innych.

Zapadła cisza.

— A jak znaleźliście się w obozie Inferno? — spytała po chwili Honor.

— Oh, zawsze miałam tendencję do pakowania się w kłopoty — powiedziała Benson z gorzkim uśmiechem i położyła dłoń na ramieniu Henriego. — Henri może potwierdzić.

— Przestań! — warknął i zaczął mówić powoli, starając się, by jego słowa były jak najbardziej zrozumiałe. — To nie twoja wina bien-aimee. Podjąłem decyzję sam. Każdy decydował za siebie.

— A ja tylko was do tego doprowadziłam — dodała Benson. Nagle odetchnęła głęboko, potrząsnęła głową i przyznała:

— On ma rację, damo Honor. Jest upartym mężczyzną ten mój Henri.

— A ty nie? — palnął Dessouix.

— Na pewno nie jestem mężczyzną — odcięła się z lekkim uśmiechem, który przydał jej twarzy łagodności.

— Zauważyłem.

Benson zachichotała. Po sekundzie spoważniała i spojrzała na Honor.

— Pytała pani, jak znalazłam się w obozie Inferno… Odpowiedź w sumie jest prosta… parszywa, ale prosta. Widzi pani, ani bezpieka, ani czarni, czyli UB, nigdy nie uważali za stosowne zawracać sobie głowy takimi duperelami jak konwencja denebska. Dla nich nie jesteśmy jeńcami, ale własnością. Mogą z nami zrobić, co im się żywnie podoba, i nikt nie wyciągnie z tego konsekwencji. Jeżeli więc ktoś ma pecha być przystojnym i wpaść czarnemu w oko…

Wzruszyła wymownie ramionami. A twarz Honor stężała.

Benson przez sekundę wpatrywała się w jej zdrowe oko, nim przytaknęła.

— Właśnie — powiedziała chrapliwie i odwróciła głowę. Wzięła głęboki wdech i widać było, że zmusza się do zapanowania nad wściekłością.

— Byłam najstarszym rangą oficerem w obozie. Wśród jeńców było rodzeństwo, bliźniaki, brat i siostra, którzy pomagali mi w zarządzaniu. Choć się zaprzyjaźniliśmy, nigdy nie dowiedziałam się, z jakiej planety pochodzili… Jakoś tak wyszło. Podejrzewam, że z samego Haven, ale unikali tego tematu. Sądzę, że nawet tutaj nadal się bali… Na pewno byli więźniami politycznymi, nie jeńcami, i w sumie nie powinni być w naszym obozie, ale siedzieli tu prawie tak długo jak ja, a na początku bezpieka nie segregowała nas zbyt dokładnie. Oboje byli urodziwi i w przeciwieństwie do mnie należeli do drugiego pokolenia poddanego prolongowi.

Odruchowo poprawiła włosy i Honor dopiero teraz zwróciła uwagę, że jest wśród nich sporo siwych, choć trudno je było zauważyć, jako że była blondynką. Jej opalona twarz także zdradzała wiek, ale dopiero gdy się jej przyjrzało z bliska i dokładnie. Nie było się czemu dziwić; jeśli kobieta należała do pierwszego pokolenia poddanego procesowi prolongu, tak jak Hamish Alexander, nie mogła być wówczas w odpowiednio młodym wieku. Honor przyglądała się jej spokojnie i czekała na ciąg dalszy.

— W każdym razie… tak z sześć lat temu, zgadza się, Henri? — Benson spojrzała na towarzysza.

Dessouix skinął głową, więc przeniosła wzrok na Honor i kontynuowała:

— Około sześciu lokalnych lat temu jeden z czarnych upatrzył sobie tę bliźniaczkę. Był mechanikiem pokładowym na promie dostarczającym żywność i chciał ją zabrać ze sobą na Styx.

Honor uniosła brwi i Benson przerwała, przyglądając się jej pytająco.

— Nie chcę przeszkadzać — wyjaśniła Honor. — Ale sądziłam, że na Styksie nie wolno przebywać więźniom.

— Więźniom nie, niewolnikom tak — odparła chrapliwie Benson. — Nie wiemy dokładnie, ilu ich tam jest, podejrzewam, że kilkuset, i jest to raczej wbrew oficjalnej polityce, co oczywiście niczego nie zmienia. Te skurwysyny myślą, że są bogami i mogą robić wszystko, na co im tylko przyjdzie ochota. Więc ściągnęli tylu, ilu potrzebowali do najbardziej gównianych zajęć fizycznych. I biorą sobie do łóżka, na kogo im przyjdzie ochota.

— Rozumiem. — Ton Honor był lodowaty.

— Sądzę, że rzeczywiście pani rozumie. — Benson uśmiechnęła się gorzko. — A wracając do tematu: Amy, słysząc rozkaz tej świni, spanikowała, bo ze Styksu nikt nigdy nie wrócił. Dlatego próbowała uciec, a to bydlę zaczęło ją gonić. Adam pospieszył siostrze z pomocą, co było głupie, ale ludzkie i zupełnie zrozumiałe. Dokopał mu nawet… zanim z promu wysiadł pilot z karabinem pulsacyjnym i go zastrzelił… Chciałam ich zabić… wywlec ich z tego promu i rozerwać gołymi rękami. Mogliśmy to zrobić… nawet zostało to już zrobione… dwukrotnie. Tyle że ścierwa znalazły doskonały sposób na nas. Dlatego tak się zdenerwowałam na myśl, że zaatakowaliście któryś z promów żywnościowych. Ustalili prostą zasadę: obóz, w którym nastąpi atak, zostaje skreślony. Nigdy więcej nie przyleci do niego żaden prom z żywnością. A kiedy skończą się zapasy jedzenia…

Umilkła na długą chwilę i wymownie wzruszyła ramionami.

Nikt nie przerywał tej ciszy.

— I dlatego — podjęła w końcu — nie mogłam pozwolić na zaatakowanie tego promu, choć ci zboczeni degeneraci stanowiący jego załogę na to zasługiwali. Ale Amy też nie mogłam im oddać. Więc kiedy czarny pozbierał się i zaczął ją ponownie gonić, po prostu go zablokowałam.

— Co proszę?! — zdziwiła się Honor.

Dessouix roześmiał się chrapliwie.

— Stanęła mu na drodze — wyjaśnił z dumą. — Gdy chciał ją minąć, skoczyła i znów była przed nim. Myślałem, że ją zastrzelą, ale nie cofnęła się o centymetr.

— Podobnie jak i ty się nie cofnąłeś — dodała miękko Benson. — Bo Henri dołączył do mnie. A potem paru innych. I po minucie stało nas tam kilkuset, skutecznie blokując drogę całej załodze. Jak komuś dali w łeb kolbą, następny zajmował jego miejsce. W końcu czarni mieli dość i odlecieli.

Spojrzała na Honor roziskrzonym wzrokiem, przypominając sobie moment zwycięstwa, ale blask oczu szybko przygasł, a w głosie zabrzmiała gorycz, gdy zaczęła mówić dalej.

— Oczywiście na tym się nie skończyło. I tak odcięli nam dostawy żywności… Jak się wam podoba nasz bełkot?

— Średnio — przyznała Honor zaskoczona nagłą zmianą tematu.

Benson roześmiała się gorzko.

— To nie luki w wykształceniu czy dziwny akcent — oświadczyła rzeczowo. — To wada nabyta. Jesteście zbyt krótko na powierzchni, by to wiedzieć, ale na tej przeklętej planecie rośnie jedna jedyna roślina, którą możemy przynajmniej częściowo strawić. Nazwaliśmy ją pseudopyrą. Wolę nie mówić, jak smakuje… nie chcecie tego wiedzieć, możecie mi wierzyć. A ja chciałabym zapomnieć jej smak. Niemniej można przeżyć, jedząc ją, przynajmniej przez jakiś czas. Nie może być jedynym pożywieniem, ale to skuteczny dodatek przedłużający okres, na który wystarczy racji żywnościowych. Niestety pseudopyra zawiera śladowe ilości jakiejś toksyny, która kumuluje się w mózgu i zakłóca działanie ośrodka mowy, podobnie jak dzieje się to w przypadku wylewu. W Piekle jest niewielu lekarzy, a na dodatek nigdy nie miałam okazji porozmawiać na ten temat z kimś z innego obozu, toteż nic więcej nie wiem. Nie mam nawet pojęcia, czy w innych obozach poznali się na tej bulwie. W każdym razie dzięki niej zdołaliśmy przeżyć, choć nie było to przyjemne. Mieliśmy do wyboru: albo jeść to gówno, albo siebie nawzajem. A do tego ostatniego jeszcze nie dojrzeliśmy.

Ostatnie zdanie powiedziała zupełnie rzeczowo i beznamiętnie.

— W tamtych dwóch obozach dojrzeli — powiedział cicho Henri.

Benson powoli skinęła głową.

— Co i tak ich nie uratowało — dodała z ciężkim westchnieniem. — I to nie są plotki, widzieliśmy to. Czarni, ta banda zboczonych sadystów, nagrali różne scenki z tych obozów, a potem pokazywali je w pozostałych, żeby mieć pewność, że ich demonstracja dotarła do wszystkich.

— Kurwa! — Honor usłyszała cichutki szept LaFolleta tylko dlatego, że stała blisko.

Z jego twarzy nie dało się jednak nic wyczytać. Podobnie jak z jej twarzy. Spoglądała spokojnie na kapitan Benson i czekała, aż ta będzie gotowa mówić dalej.

— To trwało trzy miesiące. Pod koniec każdego gnoje przylatywali, tak jakby przywieźli żywność. Prom zawisał nad lądowiskiem, a oni się nam przyglądali i czekali. Wszyscy wiedzieliśmy na co i część z nas chciała im oddać Amy, zanim zginiemy wszyscy. Ludzie są tylko ludźmi… ale druga część się uparła. Mieliśmy dość traktowania nas jak bydło albo rzeczy i byliśmy zbyt wściekli, by kierować się rozsądkiem. Byliśmy tak wściekli, że nawet pilnowaliśmy jej, żeby sama do nich nie poszła, bo wiedzieliśmy, co z nią zrobią, jak tylko znajdą się na Styksie.

Ponownie umilkła, przeżywając na nowo tragiczne wspomnienia.

— Myślę, że wszyscy byliśmy trochę niespełna rozumu — przyznała. — To absurd, by dwa tysiące ludzi zagłodziło się na śmierć albo stopniowo się truło, by ocalić jedną osobę, ale… nie wiem, jak to powiedzieć… tu chodziło o zasadę… po prostu nie mogliśmy postąpić inaczej i nadal uważać się za ludzi!… A potem Amy wzięła sprawę w swoje ręce…

Benson zacisnęła dłonie i jedynym mącącym ciszę dźwiękiem był odległy, chrapliwy rechot jakiegoś zwierzaka w głębi lasu.

— Kiedy przylecieli czwarty raz, wybiegła na lądowisko. Zaskoczyła nas i udało jej się. Przez chwilę stała tak, przyglądając się zadowolonym z siebie czarnym. A potem, gdy prom wylądował, wyjęła nóż i poderżnęła sobie gardło.

Andrew LaFollet westchnął cicho.

Jedynie Honor dzięki więzi z Nimitzem wiedziała, jak wielkie było jego zaskoczenie i wściekłość. Wychował się w społeczeństwie, które skutecznie chroniło kobiety (czasami wbrew ich woli) przez prawie tysiąc lat. Dlatego ta historia właśnie jego najbardziej poruszyła.

— Doucement, ma pelite — powiedział cicho Henri i ujął dłoń towarzyszki.

Ta przygryzła wargę, a po chwili zirytowana wzruszyła ramionami i dokończyła:

— I tak oto znaleźliśmy się oboje tutaj. Uznali nas za przywódców buntu i skazali na dożywocie jako przykład dla innych.

— Rozumiem… — powiedziała cicho Honor.

— Dziękuję — odpowiedziała cicho Benson, patrząc na nią z wdzięcznością.

Przez kilka sekund patrzyły sobie w oczy, nim Honor odchrząknęła, zdecydowana przerwać ten podniosły nastrój.

— Oczywiste jest, że nadal mam masę pytań — powiedziała, starając się pamiętać, by mówić wyraźnie i pamiętać o własnym defekcie wymowy.

Swoistą ironią losu było, że akurat wszyscy troje mieli problemy z wyraźnym mówieniem, a na cud zakrawało, że w ogóle byli w stanie się zrozumieć w tych warunkach.

— Natomiast najważniejsze w tej chwili pytanie wyda się wam może dziwne, za to bez trudu, mam nadzieję, na nie odpowiecie — dodała nieco enigmatycznie.

— Jakie to pytanie? — spytała Benson.

— Co robiliście w chwili, gdy moi ludzie zaprosili was na tę rozmowę?

— Co robiliśmy? — powtórzyła najwyraźniej zdezorientowana Benson.

— Właśnie. Zdołaliśmy się domyślić, czym zajmowały się inne widoczne stąd grupy w pobliżu obozu, natomiast w żaden sposób nie potrafiliśmy odgadnąć, co wy robiliście.

— A, o to chodzi! — ucieszyła się Benson.

A potem roześmiała się i jakby zawstydziła.

— My… można powiedzieć, że obserwowaliśmy ptaki.

— Że co proszę? — zdumiała się Honor.

— No, tak naprawdę to nie są ptaki — dodała pospiesznie Benson i wzruszyła ramionami. — To takie nasze wspólne zainteresowanie… hobby można powiedzieć. Wczoraj i dziś mieliśmy wolne, toteż zdecydowaliśmy się sprawdzić, czy odszukamy grupy lęgowe, które widzieliśmy żerujące w trawie przez ostatnie dwa tygodnie. Pewnie nie ma pani pojęcia, że na tej planecie istnieją trzy płcie? No, w sumie cztery, ale czwarta to neuter, więc nie bierze udziału w prokreacji, ale za to wychowuje młode, przynajmniej u tutejszych odpowiedników ssaków. I zajmuje się także łowiectwem, gdy nie ma młodych pod opieką. A stosunek urodzin przedstawicieli wszystkich czterech płci wydaje się być regulowany bie…

Benson mówiąca dotąd z ożywieniem prawdziwego pasjonata urwała nagle i zaczerwieniła się. Rumieniec wyglądał tak niesamowicie na jej zdecydowanej twarzy o ostrych rysach, jakby kobieta została specjalnie stworzona do rządzenia i rozkazywania, że Dessouix wybuchnął śmiechem.

— Widzi pani, damo Honor? Hobbystom nawet Piekło nie da rady — rzucił.

— Widzę — potwierdziła Honor z półuśmiechem i przez kilka długich chwil przyglądała się obojgu, myśląc intensywnie.

Nimitz mruczał cichutko zadowolony, że skończyła się seria niezwykle intensywnych a częściowo sprzecznych, błyskawicznie po sobie następujących emocji, które towarzyszyły relacji. Teraz leżał odprężony na kolanach Honor, która dopiero w tym momencie zrozumiała, że treecat czuje się swobodnie w nowym towarzystwie i że ufa obojgu.

Ona też dobrze się przy nich czuła. Fakt, wiedziała, że każde z nich skrywa mroczne tajemnice i psychiczne rany, i wiedziała też, że oboje z trudem opanowują nienawiść i żądzę mordu. Ale panowali nad nimi, a gdyby ich nie czuli, nie byliby ludźmi. Gdyby zaś ich nie opanowali, dawno zostaliby psychopatami…

A najistotniejsze z tego wszystkiego było to, że dzięki Nimitzowi wiedziała, że powiedzieli prawdę i że w miarę trwania rozmowy byli nie tylko coraz bardziej ciekawi, ale mieli coraz większą nadzieję. Nadzieję, że może jej pojawienie się przyniesie poważną zmianę w ich życiu. Sądziła, że jak na razie sami nie wiedzieli, co przez to dokładnie rozumieją, ale wystarczała im szansa na odpłacenie prześladowcom. Po wysłuchaniu Benson Honor doskonale to rozumiała.

— Jest pani może dowódcą obozu Inferno? — spytała w końcu.

— Nie — odparła Benson.

Honor pokiwała głową — to byłby nadmiar szczęścia, ale zapytać należało.

Niespodziewanie Benson dodała:

— Pod pewnym względem jestem najstarszym oficerem w obozie: przywieziono mnie na planetę w drugiej partii jeńców, jaka tu dotarła, więc jestem tu jednym z oficerów o najdłuższym stażu. Natomiast najwyższy stopniem ze skazanych na dożywocie jeńców w obozie Inferno to komodor z floty systemowej San Martin nazwiskiem Ramirez. Czasami mam nieodparte wrażenie, że ten obóz tak naprawdę stworzono z myślą o nim. Z tego, co wiem, sprawił Ludowej Marynarce naprawdę dużo kłopotów w trakcie podboju Trevor Star. Był dowódcą grupy wydzielonej osłaniającej odwrót wszystkich zdolnych do lotu statków z uciekinierami, jakie mogły skorzystać z terminalu Manticore Junction. I jednym z niewielu, którzy przeżyli. A odkąd znalazł się tu, narozrabiał więcej, niż my z Henrim zdołaliśmy wymyślić.

— Brzmi to jak rekomendacja. — Honor przekrzywiła głowę i przyjrzała się obojgu uważnie. — Zechcielibyście wystąpić w roli moich emisariuszy?

Benson i Dessouix spojrzeli na siebie, wzruszyli prawie równocześnie ramionami i spojrzeli z powrotem na Honor.

— A co konkretnie mielibyśmy mu przekazać? — spytała ostrożnie Benson.

— Zaproszenie na rozmowę. Z tego, co powiedzieliście, wnoszę, że wydaje się mało prawdopodobne, by ubekom udało się umieścić szpicla w obozie, ale gdybym była na ich miejscu, to umieściłabym nie jednego, lecz paru. Podobnie jak dobry podsłuch. Być może UB nie uznało tego za stosowne, ale miałam okazję się przekonać, że to wręcz chorobliwie podejrzliwa banda.

— Tak i nie… to dość dziwne połączenie w praktyce — zastanowiła się Benson. — Są aroganccy i tak pewni siebie, że obrzydzenie bierze. I absolutnie nic ich nie obchodzi nasza opinia o nich, podobnie jak nasz los. Nie sądzę, by mieli kogoś w tym obozie, ale mogę się mylić. A jedno nie ulega wątpliwości: pilnują własnego bezpieczeństwa naprawdę dobrze, podobnie jak odizolowania Styksu. Zwłaszcza po tych dwóch wypadkach opanowania promu przez więźniów. Żeby to zrobić, tak na marginesie, potrzebna jest naprawdę duża grupa desperatów, o czym wiedzą obie strony. Prom można zdobyć, ale nie ma dokąd nim uciec. Zapasy żywności wystarczą na miesiąc lub kilka, jeśli prom dopiero rozpoczął lot zaopatrzeniowy po obozach, a potem wszystkich czeka śmierć. Obóz Charon ma silną obronę przeciwlotniczą i skradziony prom nawet nie miałby prawa tam dotrzeć. Mimo to przylatują czujni i silnie uzbrojeni i nie wahają się strzelać, gdy tylko wyda im się, że ktoś z nas może stanowić zagrożenie. Włóczni i noży potrzebujemy do obrony przed lokalnymi drapieżnikami, bo przez tyle lat jakoś się nie zorientowały, że jesteśmy niejadalni, ale broń musimy zostawiać sto metrów od lądowiska. Jeżeli załoga promu zauważy u kogoś znajdującego się bliżej nóż, otwiera ogień z działka pulsacyjnego. I tak szybko nie przestaje strzelać…

Benson wzruszyła wymownie ramionami.

— Będę o tym pamiętać — obiecała Honor. — Być może nadarzy się okazja odpłacić im tym samym… ale teraz chodzi mi o to, że nie mogę ryzykować, gdyż obie możemy się mylić. Należy założyć, że w obozie są szpicle i podsłuch, a być może i podgląd. Nie mogę się tam więc pojawić, a dobrze byłoby, gdybym jak najprędzej porozmawiała z komodorem Ramirezem. Podejmiecie się go zaprosić na wieczorną pogawędkę, i to tak, żeby nie podać prawdziwego powodu na wypadek podsłuchu?

— Tak. — Benson nie wahała się.

— Doskonale! — Honor podała jej dłoń, którą kapitan Benson uścisnęła.

A potem wszyscy troje wstali i Honor poleciła LaFolletowi:

— Oddaj naszym przyjaciołom broń, Andrew. Wierzę, że są po naszej stronie.

— Jak pani sobie życzy, milady. — LaFollet wydawał się nie mieć zastrzeżeń, najwyraźniej w kwestii oceny ludzi miał już do Honor pełne zaufanie.

Z lekkim ukłonem podał Benson wpierw włócznie, potem noże i dodał:

— I przyznam, że cieszy mnie to, że znaleźli się po naszej stronie!



Rozdział XIV

Mężczyzna podążający na wzgórze śladem Benson i Dessouix był olbrzymi. Co prawda wrażenie to potęgowało zachodzące za jego plecami słońce, dzięki czemu wyglądał jak ciemna, pozbawiona twarzy postać budząca grozę niczym baśniowy troll, ale i tak jego rozmiary były imponujące. Był o dobre pięć centymetrów wyższy od Honor, a jego budowa najdobitniej świadczyła o pochodzeniu z planety o solidnie zwiększonej grawitacji. San Martin należał do planet o największym przyciąganiu, na jakich odważyli się osiąść ludzie. Nawet mutanci generalnie przystosowani do życia na planetach o zwiększonej sile ciążenia, z których wywodziła się Honor, nie byliby w stanie oddychać atmosferą San Martin na poziomie morza. Była bowiem zbyt gęsta i zawierała zbyt wiele dwutlenku węgla i tlenu. Dlatego też koloniści osiedlili się na wyżynach i w górach. A ich wygląd odzwierciedlał dokładnie warunki atmosferyczno-grawitacyjne planety, na której żyli od pokoleń.

Co widać też było po mężczyźnie, który dotarł na szczyt wzgórza i zatrzymał się zaskoczony widokiem oczekującej go Honor. Co ciekawe — wyczuła nie szok i zaciekawienie, a jedynie zaskoczenie, ale kontrolowane, nie bardzo silne. Nie wiedziała, co mu powiedzieli Benson i Dessouix — oczywiste było, że sporo, i równie oczywiste było, że nie wszystko, bo inaczej nie byłby w ogóle zaskoczony. Zapanował nad sobą zresztą tak sprawnie i szybko, że mogła mu jedynie pozazdrościć.

— A kimże też pani może być? — Głos miał, jak należało się spodziewać po kimś ważącym prawie dwieście kilogramów, głęboki i dudniący, ale wymowę dziwnie łagodną i śpiewną.

Honor znała ją i aż do spotkania z renegatką o sadystycznych skłonnościach, dowodzącą strażą więzienną na Tepesie, nawet lubiła. W jego głosie było poza tym coś dziwnie znajomego…

Podeszła bliżej, odchodząc równocześnie nieco w bok, by słońce przestało jej świecić prosto w oczy, i wreszcie zobaczyła jego twarz. Miał starannie przystrzyżoną brodę, ale nie była ona w stanie wystarczająco przesłonić jego rysów… za plecami usłyszała ciche i pełne niedowierzania przekleństwo — Andrew LaFollet jak zawsze trzymający się o krok za nią i krok z boku właśnie również zobaczył dokładnie twarz przybysza.

Honor z trudem otrząsnęła się z zaskoczenia. To było niemożliwe: wszyscy wiedzieli, że zginął, a poza tym było to popularne nazwisko na San Martin i szansa, że coś takiego się przytrafi…

Wzięła się w garść i przedstawiła.

— Harrington. Honor Harrington.

— Harrington? — powtórzył, połykając prawie „H” w bezdźwięcznym zaśpiewie.

A w następnej sekundzie jego ciemnobrązowe oczy zwęziły się, gdy zobaczył jej pulser i strój z magazynów UB. Rzucił błyskawiczne spojrzenie na broń oraz LaFolleta i Mayhew i jego prawa dłoń opadła na rękojeść noża. Zdążył wydobyć go z pochwy do połowy, gdy LaFollet wycelował w niego karabin pulsacyjny, a równocześnie Honor, czując jego nagłą wściekłość i determinację, rozkazała:

— Stać!

To słowo rozbrzmiało w wieczornej ciszy jak strzał, a ponieważ zostało wypowiedziane przez kogoś mającego za sobą trzydzieści lat doświadczeń w dowodzeniu i rozkazywaniu, zrobiło swoje. Był to głos kapitański — głos kogoś przyzwyczajonego do rozkazywania i wiedzącego, że jego rozkazy są wykonywane natychmiast i bez wahania.

Olbrzym zamarł.

— Skurwiele! — warknął, spoglądając z nienawiścią na Benson i Dessouix.

Jego głos nie był już łagodny, a gotująca się w nim wściekłość świadczyła, że ledwie nad sobą panuje. Jednak napad ślepej furii godnej berserkera już im nie groził.

— Chwileczkę, komodorze! — rzuciła ostro Honor, skupiając ponownie na sobie jego uwagę, choć jakby wbrew jego woli. — Nie winię pana za podejrzliwość. Sądzę, że na pana miejscu byłabym równie nieufna. Ale nie pozwolił mi pan dokończyć. Jestem oficerem Royal Manticoran Navy, nie Urzędu Bezpieczeństwa.

Ostatnie zdanie powiedziała już normalniejszym tonem.

— Tak? — Nieufność i sceptycyzm Ramireza były aż nadto widoczne.

Honor jęknęła w duchu i opanowała zniecierpliwienie — naprawdę nie lubiła się powtarzać, a zanosiło się na to, że będzie zmuszona przekonywać do swojej tożsamości każdego nowo poznanego „pensjonariusza”.

— Tak — powtórzyła spokojnie — i jak wyjaśniłam to kapitan Benson i porucznikowi Dessouix, mam dla pana pewną propozycję.

— Jestem pewien, że atrakcyjną — warknął.

— Komodorze Ramirez, jaki cel miałoby UB w całej tej maskaradzie i wywabieniu pana tu pod pozorem spotkania z oficerem RMN? — zniecierpliwiła się Honor. — Gdyby chcieli pana zabić, wystarczyłoby przylecieć i pana zastrzelić, a gdyby nie chcieli ryzykować, to przestać dostarczać żywność do tego obozu. Albo zbombardować go napalmem czy bombami kasetowymi. Na pewno je mają na Styksie, więc załatwiliby sprawę czysto, szybko i bezboleśnie z własnego punktu widzenia.

— Na pewno — zgodził się, starając się mówić obojętnie.

Złość i nienawiść były jednakże wszechobecne w jego emocjach. Nie rządziły jego postępowaniem, ale wraz z podejrzliwością stały się częścią charakteru. Po tylu latach były tak mocno zakorzenione, że samo podejrzenie, iż ona jest z UB, zaciemniało mu obraz sytuacji i uniemożliwiało logiczne myślenie.

— Proszę posłuchać! — powiedziała, powoli tracąc cierpliwość. — Musimy porozmawiać, bo możemy sobie nawzajem pomóc, a przy odrobinie szczęścia możemy być w stanie opuścić tę planetę. Ale żeby to się stało, musi pan choć rozważyć możliwość, że moi ludzie i ja jesteśmy tymi, za których się podajemy, a nie tymi, za kogo nas pan uważa. Czyli mówiąc wprost, nie jesteśmy ubekami!

— I dlatego chodzicie w ich mundurach, macie ich broń i jesteście na planecie, której położenie tylko oni znają. Oczywiście, że nie jesteście ubekami — warknął Ramirez. — To jasne jak słońce i proste jak świński ogon!

Honor na moment odebrało mowę, a gdy ją jakieś trzy sekundy później odzyskała, spokój i opanowanie gdzieś wyparowały.

— Właśnie że jest to jasne i proste i gdybyś nie był pan upartym mułem, którego prawie nie można przekonać, jak pański syn, to już byś pan zrozumiał! — rzuciła rozzłoszczona.

— Mój co?! — Wytrzeszczył oczy zaskoczony nieoczekiwanym zupełnie argumentem.

— Pański syn — odparła nieco spokojniej Honor. — Tomas Santiago Ramirez.

Komodorowi Ramirezowi opadła szczęka, więc Honor westchnęła i dodała:

— Znam go całkiem dobrze. Poznałam też pańską żonę, jak również Rosaria, Elenę i Josepha.

— Tomas… — szepnął Ramirez i otrząsnął się jak ktoś walnięty w szczękę. — Zna pani małego Tomacito?

— Małego?! — prychnęła Honor. — Jest tylko trochę od pana niższy i lżejszy, ale w barach tak na oko macie tyle samo. Obaj lubicie solidne budowle z kamienia, zgadza się? Ta pańska kruszynka jest też pełnym pułkownikiem Royal Manticoran Marines i to z imponującym przebiegiem służby.

— Ale… — Ramirez potrząsnął głową jak ktoś po raz drugi trafiony przez zawodowego boksera.

Honor zachichotała z satysfakcją, ale i ze zrozumieniem.

— Może mi pan wierzyć, że jestem równie zaskoczona jak pan tym spotkaniem. Pańska rodzina jest przekonana, że zginął pan, osłaniając ich ucieczkę z Trevor Star.

— Zdołali się wydostać? — spytał z nadzieją Ramirez, jakby nie dotarło doń to, co właśnie usłyszał. — Dotarli na Manticore? Są…

Urwał i przetarł oczy wierzchem dłoni.

— Wydostali się — powtórzyła łagodnie Honor i uśmiechnęła się krzywo. — A Tomas jest jednym z moich bliskich przyjaciół. Sądzę, że powinnam domyślić się, że to pan, ledwie kapitan Benson wymieniła pańskie nazwisko. Gdyby Tomas znalazł się tu, to daję głowę, że wylądowałby w obozie Inferno, a po kimś przecież charakterek odziedziczył… Ale przyznaję, że nie przyszło mi to do głowy.

— Ale… — zaczął Ramirez i urwał.

I zamiast coś powiedzieć, wziął naprawdę głęboki wdech. Honor zaś położyła mu dłoń na ramieniu i ścisnęła mocno. A potem zaprosiła go gestem pod swoje ulubione drzewo.

— Usiądźmy, to wszystko panu opowiem — zaproponowała.



* * *


Jakąś godzinę później Honor miała pewność, iż pierwsze wrażenie było prawdziwe — Jesus Ramirez rzeczywiście był niezwykle podobny do ojca. Tomas Ramirez należał do najłagodniejszych i najsympatyczniejszych ludzi, których spotkała, we wszystkich kwestiach poza związanymi z Ludową Republiką Haven. Wstąpił do Marines tylko dlatego, że był przekonany o nieuchronności wojny między Ludową Republiką a Królestwem Manticore, a całe swoje życie poświęcił niszczeniu tejże Ludowej Republiki. Robił to tak konsekwentnie i z taką pasją, że momentami graniczyło to wręcz z obsesją.

Teraz wiedziała, skąd się u niego wzięło to podejście i te cechy. Ich źródło miała przed sobą, zajęte przyswajaniem sobie rewelacji o najbliższych, które właśnie mu przekazała.

Nadal nie mogła pojąć zbiegu okoliczności, który doprowadził do ich spotkania, choć z drugiej strony powinna się czegoś podobnego spodziewać. Dawno już odkryła, że los jest złośliwy, a Bóg ma specyficzne poczucie humoru. Jedyną rzeczywiście nieprawdopodobną rzeczą było to, że Ramirez przeżył osłanianie ewakuacji. Reszta była logiczną konsekwencją jego charakteru i wynikających z niego poczynań. Po prostu musiał wylądować najpierw w Piekle, a potem w obozie karnym. A ponieważ ona szukała właśnie takich jak on jeńców, musieli się spotkać.

— Dobrze — z mroku rozległ się nagle głęboki bas. — Rozumiem, co chce pani osiągnąć, ale mam pytanie: zdaje sobie pani sprawę, co się stanie, jeśli ta próba się nie powiedzie?

— Wszyscy zginiemy — odparła spokojnie.

— Jeżeli będziemy mieli szczęście, to zginiemy w walce — poprawił ją. — Jeżeli będziemy mieli pecha, to skończymy jako obóz Kilkenny numer trzy.

— Jako co? — zdziwiła się Honor. Ramirez roześmiał się ponuro.

— Czarni nazwali tak obozy, do których przestali za karę dostarczać żywność — wyjaśnił. — Nazwali to metodą żywieniową kotów z Kilkenny. Zna pani tę starą ziemską rymowankę?

— Znam — przyznała z niesmakiem.

— Według nich było to śmieszne — dodał. — Ale chodziło mi o coś innego. O sprawdzenie, czy zdaje sobie pani sprawę, o jaką stawkę chce pani zagrać. Bo jeżeli nam się nie uda, ucierpią na tym wszyscy więźniowie, a wszyscy z obozu Inferno zapłacą życiem i nie dla wszystkich śmierć nadejdzie szybko. Ja mam tę świadomość od dawna i gdyby nie ona, lata temu zrobiłbym coś nadzwyczaj głupiego. A wtedy z kim mogłaby pani spróbować tego wariactwa?

W jego głosie i emocjach pierwszy raz pojawił się przebłysk autentycznego humoru.

— To nie jest aż takie wariactwo — sprzeciwiła się z uśmiechem.

— Jeżeli się uda, to nie. Natomiast jeśli się nie uda… Mimo że było już ciemno, nie miała wątpliwości, że właśnie wzruszył ramionami — było to niemal słychać w jego głosie.

A potem zamilkł i milczał przez dobre dwie minuty. A ona nie przerywała ciszy, gdyż zdawała sobie sprawę, jak intensywnie Ramirez myśli, analizując ogólny plan, jaki mu przedstawiła, i szukając w nim błędu dyskwalifikującego go jako niewykonalny.

— Wie pani — powiedział w końcu. — Najbardziej zwariowane jest to, że to się może udać. Jeżeli się nie uda, jesteśmy skończeni, ale jeśli choć połowa pójdzie jak należy, to naprawdę może się udać.

— Dzięki za dobre słowo. Przywykłam uważać, że mam choć cień szansy na zwycięstwo, planując coś — powiedziała zgryźliwie.

Ramirez roześmiał się cicho.

— Nie wątpię w to. Ja też tak myślałem i proszę zobaczyć, gdzie skończyłem.

— Rzeczywiście — przyznała uczciwie Honor. — Ale proszę spojrzeć na sytuację z innej perspektywy. Nie skończył pan tu, Piekło jest po prostu chwilowym przystankiem, który opuścimy razem.

— Ładna mi chwila! — prychnął. — Widzę, że jest pani niepoprawną optymistką!

I znów zamilkł na dłużej.

A potem klasnął w dłonie, co zabrzmiało jak eksplozja.

— Doskonale, komodor Harrington! — powiedział. — Skoro pani jest taką wariatką, by spróbować, to ja jestem równie szalony, żeby pani pomóc.

— Bardzo mnie to cieszy — przyznała szczerze, po czym dodała ostrożnie: — W takim razie pozostaje tylko ostatnia kwestia, komodorze Ramirez.

— Jaka? — W jego głosie nie było słychać emocji, za to dzięki Nimitzowi wyczuła nagłe, złośliwe rozbawienie, którego się nie spodziewała.

— Musimy ustalić, kto dowodzi całą operacją.

— Rozumiem. — Ramirez usiadł wygodnie i zaproponował uprzejmie: — Skoro jesteśmy oboje równi stopniem, pozostaje kwestia starszeństwa. Ja uzyskałem stopień komodora w tysiąc osiemset siedemdziesiątym roku Po Diasporze. A pani?

— W tysiąc osiemset siedemdziesiątym roku miałam jedenaście lat! — zaprotestowała Honor.

— Doprawdy? — W głosie Ramireza słychać było rozbawienie. — W takim razie chyba jestem komodorem trochę dłużej niż pani.

— Cóż, nie da się ukryć, ale… z całym szacunkiem, siedzi pan tu przez czterdzieści lat! Przez ten czas sporo zmieniło się w wyposażeniu, uzbrojeniu i… — umilkła i zacisnęła zęby.

W tym momencie żałowała, że nie przedstawiła się jako admirał Marynarki Graysona, w ten sposób uniknęłaby całej tej bezsensownej licytacji. Po prostu nie przyszło jej do głowy, że może się to okazać potrzebne, a gdyby zrobiła to teraz, zabrzmiałoby to niezbyt…

Rozmyślania przerwał jej radosny śmiech Ramireza.

— Proszę się nie martwić, komodor Harrington, to tylko moje specyficzne poczucie humoru. Oczywiście, że ma pani rację. Ostatni raz dowodziłem tak dawno temu, że miałbym problem z odnalezieniem mostka bez przewodnika. Nie wspominając już o tym, że siedziałem tu jak dupa, a to pani ze swoimi ludźmi zdobyła promy, broń i całą resztę, dzięki której mamy szanse na odzyskanie wolności.

Przerwał na chwilę, a gdy odezwał się ponownie, zarówno w jego głosie, jak i w uczuciach nie było już śladu wesołości.

— Pani musi dowodzić, to logiczne i zrozumiałe, bo bez pani nadal moglibyśmy jedynie marzyć o takiej możliwości. A jedyne, co nie ulega żadnej wątpliwości, to że nie stać nas na prywatne konflikty dotyczące dowodzenia i podziału kompetencji. Mogę mieć dłuższe starszeństwo, ale proszę mi wierzyć, bez żadnego oporu oddaję się pod pani rozkazy i naprawdę nie mam żadnych pretensji do objęcia dowództwa.

— I będzie mnie pan nadal wspierał po zakończeniu pierwszej fazy operacji? — spytała równie poważnie. — Naszym celem nie jest wyłącznie opanowanie planety, ale wydostanie się z niej. A nie wyobrażam sobie, by można to było osiągnąć przez dowodzenie kolegialne czy inną bzdurę dotyczącą podziału dowodzenia. To najważniejsza sprawa, ale jest jeszcze inna, drobiazg, lecz istotny. Nie wybijemy w walce całego garnizonu, a zdaję sobie sprawę, że i pan, i wszyscy tu osadzeni macie dość konkretne pomysły, co zrobić z ubekami, których dostaniecie w swoje ręce. A otwarty sezon polowań na ubeków po prostu nie może wchodzić w grę. Jeżeli mamy doprowadzić mój plan do końca, struktura dowodzenia przyjęta na początku musi obowiązywać ciągle i dotyczyć także, nazwijmy to, „wewnętrznych” problemów.

— W takim razie mamy problem — przyznał twardo. — Ponieważ nie myli się pani w tej sprawie, mamy rachunki do wyrównania. Jeżeli będzie pani chciała to uniemożliwić…

— Tego nie powiedziałam — przerwała mu zdecydowanie. — Dzięki relacji kapitan Benson mam wyobrażenie o tym, jak byliście traktowani, nie mówiąc już o krótkim na szczęście okresie własnych doświadczeń w celi UB. Natomiast to, że Urząd Bezpieczeństwa ignoruje konwencję denebską, nie upoważnia mnie jako oficera RMN do tego samego ani też nie zwalnia od obowiązku przestrzegania jej. Raz omal tego nie zrobiłam i choć nadal uważam, że miałam rację, chcąc gnoja zastrzelić na miejscu, przyznaję, że nie miałam do tego prawa, i dobrze się stało, że mnie przed tym powstrzymano. Nie zamierzam dopuścić do podobnej sytuacji, tym bardziej na masową skalę.

— W takim razie… — zaczął Ramirez.

— Proszę pozwolić mi skończyć! — przerwała mu ponownie. — To, że zamierzam przestrzegać konwencji denebskiej, nie oznacza, że nie mam zamiaru pozwolić na wymierzenie sprawiedliwości. Konwencja, jeżeli dobrze pamiętam, zezwala na karanie winnych złamania jej zasad, dopóki odbywa się to zgodnie z prawem. Co prawda najczęściej oznacza to długotrwałe procesy przed sądami cywilnymi po zakończeniu wojny, ale znajdujemy się w specyficznej sytuacji, a na dodatek sądzę, że będziemy mieli do dyspozycji wystarczającą liczbę oficerów z różnych flot, by urządzić tu regularny i całkowicie legalny sąd wojenny. W razie potrzeby z kilkoma składami orzekającymi.

— Sąd wojenny? — powtórzył Ramirez.

— Sąd wojenny. W pełnym znaczeniu tego słowa, czyli wraz z prawem oskarżonych do obrony. Naturalnie wyrok sądu będzie natychmiast wykonany. Każdy wyrok. Proszę zrozumieć, komodorze Ramirez, polowanie z pulserami na ubeków czy inne samosądy uniemożliwią nam wprowadzenie i utrzymanie dyscypliny we własnych szeregach. Poza tym tego na dłuższą metę nie da się utrzymać w tajemnicy, zwłaszcza jeśli uda nam się uciec, a idiotyzmem byłoby dawać przeciwnikowi tak idealny materiał propagandowy. O aspekcie moralnym tej sprawy nie wspomnę, bo to akurat jest oczywiste, a sam pan musi przyznać mi rację w jednej kwestii. Nie każdy funkcjonariusz UB wchodzący w skład garnizonu znęcał się nad wami. Założę się, że część z nich praktycznie nawet nie miała z wami kontaktu. Nie wiem jak pan, ale ja nie jestem zwolenniczką zbiorowej odpowiedzialności.

— Ja też niespecjalnie — przyznał. — To jedyny pani warunek w tej sprawie?

— Jedyny.

— Cóż… niech będzie. W takim razie, jak to mawiano na Ziemi: najpierw zapewnimy im sprawiedliwy proces, a potem ich powiesimy. Prawdę mówiąc, nikt z nas nie spodziewał się, że kiedykolwiek będziemy mieli okazję, by wyrównać rachunki tak własne, jak i w imieniu tych, których zabili. Pani dała nam tę okazję, a argumenty przemawiające za przestrzeganiem cywilizowanych metod są istotne… zwłaszcza pierwszy. Jeżeli uda nam się opuścić tę planetę i nie zginąć po drodze, przynajmniej na stare lata będę mógł spokojnie patrzeć sobie w oczy przy goleniu. Tym się ponoć różni sprawiedliwość od zemsty, choć ta druga też ma swój urok… Tylko proszę pamiętać o jednym: wspólnie uda nam się przekonać większość do tego pomysłu, ale naprawdę wątpię, by udało się przekonać wszystkich…

— Jak pan sądzi, z iloma się uda?

— Nie wiem. Większość, tak jak powiedziałem, zgodzi się z tym rozumowaniem. Dla innych argumentem będzie to, że pani ma prawo do ostatecznej decyzji, bo właśnie dzięki pani są wolni. A ostatecznym argumentem dla najbardziej upartych będzie to, że za panią stoi siła i że tylko pani może ich stąd zabrać. Nie sądzę, by chęć zlinczowania czarnych okazała się silniejsza wśród licznej grupy. Natomiast na pewno znajdą się jednostki, dla których zemsta będzie ważniejsza… tym jednak proponuję zająć się, gdy problem się pojawi.

— Rozumiem… W takim razie mogę przyjąć, że mi pan pomoże, komodorze Ramirez? We wszystkim?

— Może pani przyjąć, komodor Harrington — odparł poważnie.

I wyciągnął ku niej dłoń wielkości średniej łopaty, którą uścisnęła, czując równocześnie dzięki więzi z Nimitzem jego szczerość i zdeterminowanie.



KSIĘGA TRZECIA



Rozdział XV

— Dziękuję za przybycie, towarzyszu admirale i towarzyszko komisarz.

— Nie ma za co, towarzyszko sekretarz — odparł admirał Javier Giscard, zupełnie jakby miał możliwość nie zjawić się na wezwanie sekretarz wojny Ludowej Republiki Haven i przeżyć.

Eloise Pritchart jedynie skinęła głową. Jako reprezentant Komitetu Bezpieczeństwa Publicznego i oficer Urzędu Bezpieczeństwa podlegający bezpośrednio Oscarowi Saint-Justowi znajdowała się w odmiennej sytuacji, ale towarzyszenie podopiecznemu, którego szpiegowała, należało do jej obowiązków. Poza tym Esther McQueen była wschodzącą gwiazdą na politycznej szachownicy, a Pritchart podobnie jak wszyscy znała jej reputację maksymalnego poszerzenia granic osobistego autorytetu. Dlatego też przyglądała się spotkanej pierwszy raz towarzyszce sekretarz z namysłem i ostrożnością.

McQueen zauważyła to, zapraszając gości, by siedli. I dlatego najmniejszym gestem nie zdradziła, iż jest świadoma obecności swojego anioła stróża z UB. Erasmus Fontein szpiegował ją praktycznie od początku, gdy po przewrocie komisarze ludowi pojawili się na pokładach większości okrętów flagowych. W ciągu ostatnich dwunastu miesięcy jednakże przekonała się, że jest zdolniejszy, niebezpieczniejszy i zdecydowanie inteligentniejszy, niż sugerowałby to jego wygląd czy zachowanie.

Co prawda nigdy nie dała im się zwieść do końca, ale prawdą też było, że go nie doceniła. Gdyby nie zwyczaj zakładania najgorszego i stosowania podwójnego czy nawet czasem potrójnego zabezpieczenia, skutki tego lekceważenia byłyby dla niej tragiczne. Tak okazały się pomocne w osiągnięciu obecnego stanowiska, a więc przybliżeniu jej do celu. To oraz fakt, iż była najlepszą kandydatką z punktu widzenia Pierre’a, co uczciwie sama przed sobą przyznawała.

Istniała niestety także i druga strona medalu — Fontein odkrył, że ona jest znacznie groźniejsza, niż sądził, i że zdołała go całkowicie zaskoczyć. Fakt, że pozostał na swym stanowisku, gdy okazało się, jak bardzo i na jaką skalę, wiele mówił zarówno o nim, jak i o Saint-Juście. A raczej o zaufaniu, jakim ten ostatni obdarzał Fonteina.

Z drugiej strony mógł zyskać punkty za to, że nie rekomendował jej usunięcia czy rozstrzelania, bo wtedy nie byłoby już Komitetu, jak też i za to, że nie pomylił się w najważniejszej kwestii: wykazała dobitnie, że jest lojalna, omal nie ginąc przy okazji ratowania członków Komitetu.

A mogło to też wyglądać zupełnie inaczej. Mogli na przykład uznać, że lepiej zostawić szpicla, który już ją zna i będzie znacznie czujniejszy po wpadce, niż dawać nowego.

Tak naprawdę z punktu widzenia Esther McQueen nie miało to znaczenia. W stosunku do towarzysza komisarza Fonteina miała swoje plany… podobnie jak on, w co nie wątpiła, miał swoje względem niej. Problem polegał na tym, kto zdąży pierwszy doprowadzić do ich pełnej realizacji. A ona była na dobrej drodze…

I nie zamierzała wszystkiego zepsuć pośpiechem.

Gra była zawiła, ale cóż — gdyby była prosta, każdy mógłby próbować i tłok byłby nie do wytrzymania.

— Zaprosiłam pana tutaj, by przedyskutować nową operację — oznajmiła, gdy goście usiedli. — Operację, która, jak sądzę, może wywrzeć duży wpływ na dalszy przebieg wojny.

Przerwała, przypatrując mu się uważnie.

To, że mówiła tylko do niego, było częścią wiadomości i próby. Co prawda rola komisarzy zaczęła być powolutku ograniczana, ale wszyscy wiedzieli, że są oni nadal potężnym elementem w łańcuchu podejmowania decyzji. Tego, że zamierzała to zmienić drastycznie, Giscard nie wiedział, bo nie miał prawa. Tradycyjnie korpus oficerski Ludowej Marynarki robił co mógł, by ignorować smutną rzeczywistość, w której kapitan nie był samodzielnym dowódcą własnego okrętu, a oficer flagowy swej eskadry. Jednakże jego reakcja była dla niej istotna z zupełnie innych powodów.

Giscard także nie zaszczycił spojrzeniem żadnego z obecnych komisarzy. Przekrzywił głowę i przyglądał się z namysłem McQueen. Był wysoki — miał ponad metr dziewięćdziesiąt wzrostu — szczupły, o pociągłej twarzy i ostrym, orlim nosie. Jego twarz była doskonałą maską, ale zdradzały go oczy. Wyraźnie widać w nich było uwagę, namysł i ostrożność kogoś, kto niedawno ledwie uniknął losu kozła ofiarnego w wyniku fiaska operacji, która także miała wywrzeć „duży wpływ na dalszy przebieg wojny”.

— Jednym z powodów, dla których pana wybrałam, jest to, że ma pan doświadczenie w zwalczaniu jednostek handlowych i w dowodzeniu rajdami, admirale Giscard — dodała McQueen. — Zdaję sobie też sprawę, że nie pańską winą było to, iż operacja na terenie Konfederacji nie przebiegła tak, jak się tego spodziewano. I podzieliłam się tą opinią z towarzyszem przewodniczącym.

Coś błysnęło w piwnych oczach słuchacza i McQueen stłumiła uśmiech. To, co powiedziała, było najszczerszą prawdą, podobnie jak i to, że Giscard był zbyt dobrym dowódcą, by rezygnować z niego po jednej nieudanej operacji. Tym bardziej że ta klapa nie była jego winą — nawet Pritchart tak uważała. To zresztą także było znamienne: nawet komisarz broniła dowódcy, którego miała szpiegować, twierdząc zgodnie zresztą z prawdą, że jego jedyną winą było wykonywanie rozkazów napisanych przez idiotów. No i fakt, że nikt nie miał pojęcia o statkach-pułapkach użytych przez Royal Manticoran Navy. Uczciwość nakazywała także przyznać, że istniał jeszcze trzeci czynnik — dowodziła nimi Harrington.

No, ale ten czynnik został już wyeliminowany. A Giscard nie został pociągnięty do zwyczajowej za niewykonanie niewykonalnego rozkazu odpowiedzialności. Jak na zboczony system, w którym oboje działali, było to nie najgorsze osiągnięcie.

— Dziękuję, ma’am — powiedział po chwili Giscard.

— Nie musi mi pan dziękować za mówienie prawdy, admirale — odparła, ukazując zęby w uśmiechu pełnym zadowolenia. — Proszę przy następnej okazji udowodnić sobie i mnie, że to rzeczywiście była prawda.

— Dołożę starań, ma’am — uśmiechnął się krzywo. — Może być pani tego pewna. Naturalnie brzmiałoby to znacznie wiarygodniej, gdybym miał choć pojęcie, przy jakiej okazji mam to zrobić.

— Dlatego właśnie tu pana zaprosiłam — odpaliła. — Proponuję, abyśmy wszyscy zmienili lokal, nim zacznę wyjaśniać, o co chodzi. Po sąsiedzku będzie nam znacznie wygodniej.

I wstała.

I w jakiś sposób wszyscy pozostali ustąpili jej pierwszeństwa, gdy obchodziła biurko i skierowała się ku drzwiom. Był to rodzaj osobistej magii — była najmniejsza i najdrobniejsza z obecnych (nawet Pritchart była o dobre piętnaście centymetrów wyższa od niej), a dominowała w zupełnie naturalny sposób.

I wydawało się, że robi to zupełnie bez wysiłku.

Idąc za nią krótkim korytarzem, Giscard uczciwie przyznawał, że wywarło to na nim naprawdę duże wrażenie. Nigdy nie służył pod jej rozkazami, choć ich drogi przecięły się parokrotnie jeszcze przed zamachem na Harrisa, dlatego nie znał jej osobiście. Wiedział o niej sporo, bo tylko dureń nie zebrałby wszelkich dostępnych informacji o nowej przełożonej, ale była to wiedza teoretyczna, a nie praktyczna. Dlatego bez trudu przyjął do wiadomości informacje o jej ambicjach, natomiast nie był przygotowany na charyzmę i magnetyzm.

A były one silne i skuteczne, o czym właśnie się przekonywał. Mogły także być groźne, choć nie tyle dla niego, ile dla niej samej. Jakoś nie mógł sobie wyobrazić, by Urząd Bezpieczeństwa był zachwycony z charyzmatycznej sekretarz wojny o tak doskonałym przebiegu służby i doświadczeniu jak jej.

Dotarli do końca korytarza i pilnujący znajdujących się tam drzwi Marine wyprężył się na ich widok w postawie zasadniczej. McQueen wybrała krótki kod na klawiaturze odblokowującej zamek i drzwi otworzyły się bezgłośnie. Weszła do środka, a pozostała trójka podążyła jej śladem. Znaleźli się w przestronnej i wygodnie urządzonej sali odpraw, w której czekali już admirał Bukato i kilku innych oficerów. Najmłodszy stopniem miał rangę kapitana. Wolne fotele stojące wokół stołu opatrzone były tabliczkami, toteż każdy wiedział, gdzie ma usiąść.

McQueen podeszła do fotela stojącego u szczytu stołu i usiadła. Mebel był imponujący, co podkreślała jeszcze jej drobna figura. Fontein zajął miejsce w podobnym, a pozostali na jej znak w skromniejszych, choć także wygodnych. Tron Fonteina stał po prawej stronie, a fotel Giscarda po lewej zajmowanego przez Esther. Pritchart zajęła miejsce z lewej strony Giscarda.

— Admirale Giscard, sądzę, że zna pan admirała Bukato? — spytała McQueen.

— Znam, ma’am. Mieliśmy już okazję się spotkać — odparł zapytany, witając skinieniem głowy admirała Bukato.

— Pozostałych będzie pan miał okazję poznać, i to dobrze, w ciągu najbliższego miesiąca lub dwóch — zapewniła go. — Teraz chciałabym skupić się na ogólnym omówieniu całego pomysłu. Admirale Bukato, zechce pan zabrać głos?

— Naturalnie, ma’am. — Bukato nacisnął przycisk na znajdującej się pod jego fotelem klawiaturze i światła przygasły, a nad stołem pojawiła się duża holomapa.

Przedstawiała zachodnią ćwiartkę obszaru Ludowej Republiki wraz z przebiegiem linii frontu oraz sąsiadującą z nią przestrzeń Sojuszu aż do granicy Konfederacji. Były w nią jednakże wmontowane również mniejsze hologramy pokazujące w przejrzysty graficzny sposób porównanie sił obu stron w poszczególnych klasach okrętów. Przy każdej znajdowała się informacja, ile jednostek znajduje się w naprawie.

Giscard przyglądał się holoprojekcji z uwagą, podobnie zresztą jak Pritchart, o czym doskonale wiedział i z czego był zadowolony. W przeciwieństwie bowiem do większości ludowych komisarzy Pritchart była inteligentna, a ponieważ nie miała militarnego wykształcenia, regularnie zauważała coś, co umykało zawodowym oficerom, albo też interpretowała to, co widzieli, w inny nowy sposób. Dlatego Giscard lubił z nią dyskutować i słuchał jej wniosków i opinii z uwagą. Był to jeden z powodów, dla których tworzyli jeden z najsprawniej działających zespołów dowodzenia w całej Ludowej Marynarce. Bynajmniej zresztą nie jedyny, a czy najważniejszy, o tym wolał nie myśleć.

— Jak widać, choć przeciwnik od początku działań zajął spory fragment naszego obszaru, nie poczynił zbyt dużych postępów od czasu zdobycia Trevor Star — zagaił Bukato. — Według naszych analityków spowodowane to zostało koniecznością uporządkowania sił, podciągnięcia odwodów i wykonania niezbędnych przeglądów i napraw okrętów. Czyli, mówiąc krótko, potrzebą skonsolidowania zajmowanych pozycji przed ponownym podjęciem operacji zaczepnych. Większość ocen jest także zgodna co do tego, że będzie atakował mniej ryzykownie, mając na uwadze konieczność obrony zdobytego obszaru, który jest całkiem spory. Nasze dane dotyczące aktualnej liczebności, składu i dyslokacji sił przeciwnika nie są tak pełne, jak byśmy chcieli, gdyż nasze operacje wywiadowcze na terenie Gwiezdnego Królestwa zostały znacznie ograniczone. Podejrzewamy, że główne przedwojenne siatki wywiadowcze wywiadu floty, ale nie tylko, zostały spenetrowane jeszcze przed jej wybuchem. Wygląda na to, że kontrwywiad Królestwa użył naszych własnych agentów do przekazania nam fałszywych informacji, które doprowadziły do błędnej dyslokacji naszych sił i do ataków w miejscach, w których przeciwnik się tego spodziewał.

Mówiąc to, spojrzał wymownie na Fonteina i Pritchart.

Giscard zaś, słysząc to, z trudem zapanował nad mięśniami twarzy. Większość żyjących oficerów Ludowej Marynarki od lat zastanawiała się, co też skłoniło Amosa Parnella do tak radykalnych zmian w dyslokacji sił tuż przed rozpoczęciem walk, ale naturalnie nikt nie odważył się tego głośno powiedzieć. Oficjalna wersja głosiła bowiem, że był to efekt spisku wśród wyższych oficerów mającego na celu zdradę Republiki i ludu dla własnych, bliżej nie sprecyzowanych celów. Nikt zasługujący na stopień choćby komandora w to nie wierzył, ale niezdrowe było okazywanie wątpliwości. Tym bardziej że oficjalna wersja zwalała winę za katastrofalny przebieg pierwszych walk wyłącznie na korpus oficerski. I dlatego nowe władze przeprowadziły w nim taką czystkę. Dlatego też słowa Bukato były prawdziwą rewolucją oznaczającą, że coś się jednak zmieniało…

Giscard spojrzał dyskretnie na Fonteina. Towarzysz komisarz nawet nie mrugnął powieką, słysząc tę herezję — po prostu siedział spokojnie i słuchał. A to mówiło znacznie więcej niż słowa Bukato.

— Pomimo to zdołaliśmy zebrać pewne dane i poczynić stosowne analizy na podstawie sprawdzonych informacji — podjął spokojnie admirał Bukato. — Co jest godne uwagi, a wyszło na jaw przy okazji ataku zakończonego zdobyciem systemu Adler, to że przeciwnik cierpi na niedostatek sond zwiadowczych wyposażonych w nadajniki szybsze od prędkości światła. Po obserwacji innych pikiet wokół Trevor Star można założyć, że nawet tam nie wszystkie systemy mają rozstawioną sieć wczesnego ostrzegania. A to sugeruje poważne i długotrwałe problemy logistyczne, najprawdopodobniej jeszcze na etapie produkcyjnym. Jest to naturalnie założenie niesprawdzalne, ale pasujące do stałego wzrostu mocy produkcyjnych stoczni przeciwnika. Wygląda na to, że właśnie osiągnęły one maksimum. Przeciwnik położył główny nacisk na budowę okrętów liniowych, co jest zrozumiałe, gdyż bez nich nie sposób kontynuować akcji ofensywnej, ale wydaje się, że osiągnął rzeczywiście imponujące tempo kosztem budowy okrętów innych klas. Na to wskazuje choćby użycie krążowników pomocniczych do patrolowania przestrzeni Konfederacji. Nie uciekano by się do tego, gdyby dysponowali wystarczającą liczbą krążowników i krążowników liniowych. Braki w wyposażeniu zaś sugerują, że nastąpiło przeciążenie istniejących możliwości produkcyjnych Królestwa, bo o reszcie Sojuszu nie warto wspominać. Jeśli tak, to bez zbudowania nowych stoczni i zakładów nie nastąpi dodatkowy wzrost liczebności sił. A to z kolei tłumaczy bierność przeciwnika od czasu zdobycia Trevor Star.

Bukato przerwał i sięgnął po szklankę z wodą. Nie spieszył się, dając słuchaczom czas na przyswojenie sobie tego, co właśnie powiedział, jako że musiały to być dla nich nowości. Następnie odchrząknął i mówił dalej:

— To mogą również być powody, dla których admirał White Haven nadal próbuje stworzyć w systemie Yeltsin nową flotę, i to złożoną głównie z okrętów Sojuszu, a nie Królewskiej Marynarki. Dotarły także do nas sygnały wskazujące na pilną potrzebę poddania okresowym przeglądom coraz większej liczby okrętów liniowych RMN stacjonujących w położonych w pobliżu linii frontu systemach. Wygląda na to, że ich sprawność bojowa w wyniku spadku wiarygodności systemów pokładowych na skutek zużycia zaczyna spadać.

Ta informacja wybitnie ucieszyła Giscarda znającego aż za dobrze ten problem z własnych doświadczeń. To, że powodem był brak wyszkolonego personelu, było zupełnie inną sprawą; skutki wywołane przez konieczność używania nie w pełni sprawnego sprzętu były zmorą Ludowej Marynarki. Royal Manticoran Navy dysponowała nieporównanie lepszym personelem, ale oznaczało to, że choć operatorzy i technicy byli w stanie wykonać więcej napraw na pokładach i wycisnąć więcej z urządzeń pokładowych, to gdy te się wreszcie zużywały i odmawiały posłuszeństwa, robiły to ostatecznie i okręty wymagały napraw w stoczniach.

A stocznie były zajęte budową nowych okrętów. Królewska Marynarka najwyraźniej wpędziła się w błędne koło: zdobyła zbyt dużo systemów, ponosząc przy tym zbyt ciężkie straty, i brak jej było okrętów do ich obsadzenia, gdy stocznie miały jeszcze wolne moce przerobowe na przeglądy. Teraz co prawda liczba nowych jednostek stopniowo wzrastała, ale w niewystarczającym tempie, toteż te, które już dawno powinny zostać poddane przeglądom, mogły być zastępowane tylko częściowo, a na dodatek musiano ostro żonglować, by znaleźć miejsce do dokonania nie tylko przeglądu, ale i napraw. Było to oczywiście wykonalne ale powodowało koszmar logistyczny i musiało doprowadzić do osłabienia sił obsadzających systemy uznane za mniej ważne. No i naturalnie wprowadzało dużą ostrożność w postępowaniu dowódców świadomych, że mają nie w pełni sprawne jednostki.

— Musimy także wziąć pod uwagę to, jaka będzie sytuacja za mniej więcej rok, gdyż może ona wyglądać inaczej niż obecnie — dodał Bukato. — Z jednej strony dzięki mobilizacji i szkoleniu będziemy w stanie w pełni wykorzystać wszystkie istniejące moce stoczni, ale wątpliwe jest, byśmy zdołali znacząco poprawić obecne normy budowy okrętów. Z drugiej strony informacje dotąd uzyskane wskazują, że przeciwnik ukończy budowę kilku kompleksów stoczniowych, jak na przykład stocznię Blackbird w systemie Yeltsin, a co gorsza będzie dysponował wyszkolonymi załogami, by obsadzić wszystkie wybudowane okręty. Stanie się tak dzięki zwolnieniu załóg dezaktywowanych już w tej chwili fortów broniących dotąd nexus Manticore Junction. Nie są one już potrzebne, gdyż po zdobyciu Trevor Star w jego władaniu znalazły się wszystkie terminale. Połączenie możliwości nowych stoczni z dużą liczbą wyszkolonego personelu da znaczny wzrost liczebności Royal Manticoran Navy w krótkim czasie, a w efekcie podjęcie przez nią działań zaczepnych. Mówiąc inaczej: ten rok to jedyny moment, w którym dostępne środki przeciwnika są wykorzystane, a jego możliwości zaczepne ograniczone.

Ponownie zrobił przerwę.

Esther McQueen pochyliła się, opierając łokcie o blat stołu, i przyglądała się z ukosa Giscardowi z uśmiechem, w którym były wyzwanie, ostrzeżenie i coś jeszcze… zaproszenie do wspólnego numeru albo do zaryzykowania wszystkiego wraz z nią w zwariowanej próbie uratowania Republiki będącej na straconej pozycji. Widząc ten uśmiech, zdał sobie ostatecznie sprawę, że te zaproszenia są równoznaczne, bo ratunek może nadejść tylko pod jednym warunkiem, i że ma nieodpartą ochotę przyjąć to zaproszenie.

— I tu zaczyna się pańska rola, admirale Giscard — odezwała się McQueen. — Zamierzamy wzmocnić Barnett i jestem pewna, że admirał Theisman użyje wszelkich dostępnych sił w najskuteczniejszy możliwy sposób. Ale nie mam zamiaru poprzestać jedynie na utrzymaniu tego, co mamy, dopóki przeciwnik nie złapie oddechu i nie zdecyduje, gdzie zaatakować. Nadal dysponujemy przewagą tak w ilości okrętów, jak i w tonażu, choć znacznie mniejszą niż na początku wojny, i zamierzam to wykorzystać. Jednym z powodów, dla których dotąd tak sromotnie przegrywaliśmy, był podstawowy błąd naszej strategii. Z rozmaitych względów doktryna nakazywała nam utrzymanie wszystkiego i obronę każdego systemu za wszelką cenę. W efekcie nie zdołaliśmy nigdzie zatrzymać przeciwnika. Żeby mieć szanse na sukces, musimy zaryzykować i pozbawić osłony mniej ważne rejony, bo tylko w ten sposób możemy zgromadzić siły niezbędne do kontrofensywy. A to właśnie mam zamiar zrobić.

Zdecydowanie był to dzień pełen niespodzianek. Giscard kolejny raz zmusił się do zachowania nieprzeniknionego wyrazu twarzy, choć przyszło mu to z większym niż dotąd trudem. Wszyscy dobrze wiedzieli, że w tych „mniej ważnych rejonach” okręty Ludowej Marynarki stacjonowały nie dla obrony przed atakiem ze strony RMN, ale dlatego by nie wybuchły w nich powstania, o co Komitet podejrzewał mieszkańców. Jeżeli zdołała namówić do czegoś podobnego Komitet, to…

— Musimy zacząć od zgromadzenia sił i zorganizowania nowej floty — oznajmiła rzeczowo McQueen, potwierdzając tym samym, że uzgodniła sprawę z Komitetem. — Główną siłę uderzenia będą stanowiły pancerniki wsparte przez dreadnoughty i superdreadnoughty wycofane z mniej ważnych i mniej narażonych na atak systemów. Podjęcie decyzji o ich wycofaniu nie było łatwe, dlatego też musimy uzyskane w ten sposób siły wykorzystać naprawdę skutecznie. I to właśnie będzie pańskim zadaniem, admirale Giscard.

— Rozumiem, ma’am — odparł.

Sam był zaskoczony własnym spokojem: dostał właśnie szansę, jaka zdarza się raz w życiu — dowodzenia dużą formacją mającą odegrać decydującą rolę w całej wojnie. Powinien być dumny i uradowany. A nie był, gdyż zdawał sobie również sprawę, że jeśli mu się nie uda, to nie było we wszechświecie takiej siły, która byłaby w stanie ocalić go przed śmiercią z rozkazu aktualnych władców Ludowej Republiki Haven.

— Sądzę, że rzeczywiście pan rozumie, admirale — powiedziała cicho McQueen.

I uśmiechnęła się.

Tyle że uśmiech ten nie sięgnął jej zielonych oczu, którymi uważnie się w niego wpatrywała.

— Damy panu wszelką możliwą pomoc i wsparcie — dodała. — Będzie pan, no i towarzyszka komisarz Pritchart naturalnie, mógł wybrać sobie członków sztabu i oficerów flagowych na tyle, na ile będzie to od nas zależne. Admirał Bukato i jego sztab pomogą w opracowaniu planu i skoordynowaniu operacji, tak by reszta floty mogła udzielić panu jak największego wsparcia. Ale to będzie pańska operacja, admirale Giscard. I to pan będzie odpowiedzialny za doprowadzenie jej do szczęśliwego końca.

Nie dodała, że zamierza dać mu najlepszych dowódców, w tym i Tourville’a, gdyż nie była pewna, że zdoła go wyrwać spod „opieki” Saint-Justa. Cała załoga okrętu flagowego i pełen sztab Lestera Tourville’a z nim samym na czele nadal znajdowali się w odosobnieniu pod strażą UB. Co prawda nikt ich już nie przesłuchiwał, ale przez dziesięć miesięcy, które upłynęły od śmierci Ransom, nikt też nie ogłosił, że ona nie żyje. Dlatego właśnie wszyscy, którzy o tym wiedzieli, a nie znajdowali się na powierzchni Piekła, zostali pozbawieni kontaktu z kimkolwiek spoza Urzędu Bezpieczeństwa. Inaczej wieści o śmierci nie opłakiwanej towarzyszki sekretarz nie dałoby się utrzymać w tajemnicy. Podobnie zresztą, jak i towarzyszących jej okoliczności. Teraz jednak Tourville był jej potrzebny i zamierzała o niego walczyć.

— Rozumiem, ma’am — powtórzył Giscard. — A jaki jest konkretnie cel tej operacji?

— Do tego, o jakie systemy chodzi, przejdziemy za chwilę — odparła spokojnie. — Natomiast najważniejszym celem nie jest zdobycie żadnego systemu planetarnego czy też zadanie przeciwnikowi jak największych strat. Celem głównym jest podniesienie morale własnego i obniżenie morale wroga. Jak dotąd od początku wojny tańczyliśmy tak, jak nam zagrała Królewska Marynarka. Wiem, że nie tak brzmi wersja oficjalna, ale taka jest prawda, a nie możemy pozwolić sobie na ignorowanie rzeczywistości.

Tym razem spojrzała na Fonteina, ale ten jedynie odwzajemnił jej spojrzenie. Przeniosła więc wzrok na Giscarda i oznajmiła dziwnie miękko:

— To się musi skończyć, Javier. Musimy odzyskać choćby częściową kontrolę i przejąć choćby lokalnie inicjatywę, zmuszając przeciwnika do obrony. I to ty zostałeś wybrany do dokonania tej zmiany. Dasz sobie radę?

Pierwszy raz zwróciła się do niego po imieniu. Musiał przyznać, że była doskonałą manipulatorką. Czuł syreni śpiew jej osobowości, czuł jej entuzjazm i nadzieję i wiedział, że mówiąc otwarcie prawdę, zapraszała go do znacznie poważniejszej rozgrywki. Zdawał sobie sprawę, jak ryzykowne jest zostanie uznanym za jej zwolennika, ale zdecydował się świadomie zaryzykować. W końcu mogli go zabić tylko raz…

— Tak, ma’am — odparł bez cienia wahania. — Dam sobie radę.

— Doskonale — uśmiechnęła się szerzej i bardziej zapraszająco. — W takim razie, admirale Giscard, obejmuje pan dowództwo operacji „Ikar”.



Rozdział XVI

Dowodzący 12. Flotą Ludowej Republiki towarzysz admirał Giscard wszedł do sali odpraw swego nowego okrętu flagowego i rozejrzał się po obecnych. Sztab został wreszcie skompletowany, ale podobnie jak cała operacja „Ikar” był nadal na etapie organizacji. Osobiście co prawda wolałby, żeby operacja miała kryptonim „Dedal”, bo ten przeżył pierwszy lot w dziejach ludzkości, ale nikt go o to nie pytał.

Zresztą nie byłby tak przesądny, gdyby Royal Manticore Navy zawsze dotąd nie wygrywała. I miał pełną tego świadomość.

Podszedł do fotela stojącego u szczytu stołu. W ślad za nim niczym cień podążała Eloise Pritchart z twarzą — jak zwykle w czasie pełnienia obowiązków służbowych — pozbawioną jakiegokolwiek wyrazu. Bez słowa zajęła miejsce po jego prawej stronie.

Siadając, Giscard przyznał w duchu, że jest zadowolony tak z nowego sztabu, jak i z nowego okrętu. Co prawda Salamis nie był nowy w dosłownym tego słowa znaczeniu, ale w Trzeciej Bitwie o Nightingale został poważnie uszkodzony i dopiero zakończono jego remont kapitalny i modyfikację, toteż wewnątrz superdreadnought wręcz pachniał nowością. Co ważniejsze, dowodzący nim kapitan Short twierdził, że wszystkie systemy pokładowe są w stu procentach sprawne, a poza tym wyrażał zadowolenie z załogi maszynowej, co mogło wskazywać, że okręt dłużej pozostanie wolny od plagi awarii i drobnych uszkodzeń, niż można by się normalnie spodziewać.

Rozsiadł się wygodniej, uruchomił komputer i sprawdził stan gotowości okrętu — okazało się, że Salamis osiągnął pełną gotowość bojową. Uśmiechnął się zadowolony i przyjrzał kolejno siedzącym wokół stołu.

Pomimo obietnicy McQueen nie zdołał ściągnąć do siebie tylu oficerów, ilu byłby w stanie admirał o jego starszeństwie i z takim zadaniem do wykonania za czasów Legislatorów. Prawdę mówiąc, dostał tylko dwóch z tych, przy których najbardziej się upierał: komandora Andrew MacIntosha, swego oficera operacyjnego, i komandor Frances Tyler, oficera astronawigacyjnego.

MacIntosha znał tylko z opowiadań osób trzecich i lektury akt — nigdy razem nie służyli, ale czarnowłosy komandor o szarych oczach cieszył się reputacją energicznego i śmiałego. A obie te cechy należały do rzadkości wśród korpusu oficerskiego Ludowej Marynarki. Natomiast były jak najmilej widziane wśród planistów i wykonawców operacji „Ikar”.

Zupełnie inaczej rzecz się miała z Tyler. „Franny” Tyler miała zaledwie dwadzieścia dziewięć lat standardowych, toteż nawet w realiach Ludowej Marynarki była młoda jak na posiadany stopień. Przez ostatnie pięć do sześciu lat Giscard robił co mógł, by pilnować jej kariery, o czym najprawdopodobniej nie miała pojęcia. A z pewnością nie wiedziała, jak rozległa była ta opieka. Co prawda wiązało się z tym niebezpieczeństwo dla obojga, na szczęście fakt, iż była zgrabna i ładna, częściowo je neutralizował. Powodem bowiem, który automatycznie nasuwał się każdemu, kto to rozważał, było prywatne zainteresowanie jej osobą. A to było znacznie bezpieczniejsze. Prawda wyglądała inaczej — został jej patronem, gdyż zauważył u niej, gdy była jeszcze podporucznikiem, nie tylko umiejętności, ale i skłonność do podejmowania ryzyka, jeśli wymagało tego wykonanie zadania. Podobnie jak MacIntosh nie tylko spokojnie przyjmowała, ale wręcz zdawała się szukać dodatkowych obowiązków, zupełnie jakby były to wyzwania, a nie okazje do fiaska i zwrócenia na siebie uwagi ubecji. Było to zgoła odmienne podejście niż reprezentowane przez przytłaczającą większość oficerów — zwłaszcza tych o dłuższym stażu służby czy wyższych rangach. A taki oficer dla każdej floty był skarbem. Dla Ludowej Marynarki był wręcz bezcenny.

Towarzysz kapitan Leander Joubert, nowy szef sztabu, fizycznie przypominał MacIntosha, choć był wyższy o cztery centymetry (miał 185 cm wzrostu) i miał brązowe oczy, ale obaj byli tej samej budowy, mieli śniadą karnację i czarne włosy. I byli prawie równolatkami — dzieliły ich zaledwie cztery lata standardowe. Na tym jednakże kończyło się wszelkie podobieństwo Jouberta do MacIntosha czy do Tyler. Trzydzieści jeden lat to naprawdę młody wiek jak na stopień kapitana — jeszcze większy ewenement niż w przypadku Tyler — i już choćby to w każdych okolicznościach wzbudziłoby czujność Giscarda. W tym wypadku sprawa była mocno śmierdząca, bo choć towarzysz kapitan był niezłym oficerem, to jednak nie nadzwyczajnym, a w ciągu mniej niż czterech lat standardowych awansował z porucznika na kapitana. Musiały więc istnieć inne niż zawodowe powody takiej kariery. Wątpliwości zniknęły, gdy okazało się, że na jego obecność w sztabie nalegają niesprecyzowane, acz wysoko postawione osobniki z UB. Giscard protestował na tyle, na ile się odważył, bo żaden admirał nie zgodziłby się bez walki na to, by kapuś był jego szefem sztabu, ale w sumie był zadowolony z takiego obrotu spraw. Istniały sposoby, by unieszkodliwić szpicla… jeżeli wiedziało się od początku, kto nim jest.

Reszta obecnych stanowiła większe niewiadome. A raczej ich kwalifikacje były mniej pewne. Komandor porucznik Julia Lapisch, oficer łącznościowy, robiła wrażenie kompetentnej, ale była zbyt cicha i zamknięta w sobie, by w tak krótkim czasie dało się zweryfikować tę opinię. Ledwie o dwa lata starsza od Tyler, wydawała się należeć do tych oficerów, którzy uznali kompletną apolityczność za najlepszy sposób na przeżycie. Otoczyła się pancerzem obojętności i wychodziła ze swej skorupy jedynie wtedy, gdy zmuszały ją do tego obowiązki. W połączeniu z delikatną, by nie rzec filigranową budową ciała, jako że pochodziła z Midsummer, planety o niewielkiej sile przyciągania, sprawiała wrażenie istoty rodem z baśni. Konkretnie elfki nie całkiem przynależnej do tego wszechświata. I nie do końca go rozumiejącej.

Inną zagadką był oficer wywiadu, porucznik Madison Thaddeus. Był najstarszy ze wszystkich — miał czterdzieści dwa lata i doskonały przebieg służby plus reputację zdolnego analityka obdarzonego w dodatku intuicją, które to cechy pomagały mu trafnie przewidzieć zamiary przeciwnika. A mimo to w dalszym ciągu był zaledwie porucznikiem. Oznaczać to mogło tylko jedno — został uznany przez Urząd Bezpieczeństwa za politycznie niepewnego i odpowiedni wpis znajdował się w jego aktach. To, że pozostał w czynnej służbie i nie odsunięto go od spraw wywiadowczych, świadczyło, że u kogoś z UB rozsądek przeważył nad paranoją, co było niezwykłą wręcz rzadkością. Niemniej jednak szans na awans raczej już nie miał.

Również nie najmłodsza, bo po trzydziestce, była towarzyszka porucznik Jessica Challot, kwatermistrz i oficer logistyczny. Jak na porucznika w marynarce, w której UB i przeciwnik stworzyły olbrzymią wręcz liczbę wakatów wśród wyższych rangą oficerów, był to zdecydowanie leciwy wiek. Jednakże w tym wypadku Giscard miał poważne podejrzenia, iż brak awansu wynikał wyłącznie z przyczyn zawodowych. W papierach co prawda zawsze miała nienaganny porządek, ale charakteryzowała się mentalnością kogoś stworzonego do liczenia gaci. Mówiąc inaczej — byłaby doskonała jako magazynier w stoczni, ale nie nadawała się na oficera zaopatrzeniowego eskadry. Powód był prozaicznie prosty, bo choć nie musiało się to nikomu podobać, brutalna rzeczywistość wyglądała tak, iż znaczną część zapasów i części zamiennych trzeba było organizować na różne, czasami naprawdę nieortodoksyjne metody. Kwatermistrz stoczni musiał pilnować, by to, co dostał, zostało przekazane i użyte tam, gdzie należy, w jak najefektywniejszy sposób i by zaopatrzenie docierało do stoczni ustalonymi kanałami w sposób ciągły. Kwatermistrz floty (czy eskadry) zaś miał obowiązek dopilnować, by dowódca posiadał wszystko co niezbędne do wykonania zadania, a także trochę więcej niż stanowiły przepisy, ot tak na wszelki wypadek. Wymagało to inicjatywy i pomysłowości, których Challot wydawała się kompletnie pozbawiona. A już na pewno nie można jej było podejrzewać, że zaryzykuje w najmniejszy nawet sposób, wychylając się, by zdobyć cokolwiek nieoficjalnymi kanałami. Giscard podejrzewał także, że nie wykazywała stosownej upierdliwości, by wymusić to, co im się oficjalnie należało, a postępowanie takie było konieczne, by dostali to w pierwszej kolejności. Jak na razie nie miało to znaczenia; jeśli zaczną być widoczne braki, później będzie dość czasu, by się tym zająć. Chwilowo wychodziło na to, że ma kompetentnego magazyniera i jeśli ktoś inny (on sam lub MacIntosh) zada sobie trud odkrycia, gdzie i w jaki sposób zdobyć to, co potrzebne, to ona na pewno przygotuje stosowne dokumenty. Tyle że niekoniecznie dawało to gwarancję otrzymania tego, co potrzebne…

Przerwał te niewesołe rozmyślania, zdając sobie sprawę, że milczy już nieco za długo, i potrząsnął głową. Czas było wziąć się do pracy.

— Dzień dobry — zagaił. — Wiem, że jest to w sumie pierwsza okazja do wspólnego zebrania, i chciałbym, abyśmy mieli więcej czasu, żeby się wzajemnie poznać, zanim będziemy zmuszeni ostro wziąć się do roboty, ale niestety nie stać nas na ten luksus. Okręty wyznaczone do operacji „Ikar” przybywają z całego obszaru Republiki i samo ich zebranie zajmie prawie dwa standardowe miesiące. Minimalne niezbędne zgranie i ćwiczenia pochłoną co najmniej następny miesiąc, a mamy rozkaz rozpocząć operację najszybciej jak to tylko możliwe. A to oznacza, że szczegółami organizacyjnymi i przygotowaniem składu poszczególnych zespołów uderzeniowych musimy się zająć już teraz, nie czekając na zakończenie koncentracji okrętów.

Umilkł i rozejrzał się powoli, dając im czas na przyswojenie sobie tego, co właśnie powiedział. A przy okazji obserwując ich miny. U nikogo nie dostrzegł poważnego zaskoczenia.

— Towarzyszka komisarz Pritchart i ja współpracowaliśmy już wcześniej całkiem owocnie — dodał świadom, iż admirał, który próbuje ignorować obecność i autorytet swego anioła stróża, nie pozostaje zbyt długo dowódcą i na to jak na razie zmiany zainicjowane przez McQueen nie miały wpływu. — Sądzę, że mogę w imieniu nas obojga oświadczyć, iż wyżej cenimy inicjatywę, pomysłowość i sugestie niż całkowite przestrzeganie wszystkich niuansów właściwych procedur, formalności i regulaminów. Towarzyszko komisarz?

Spojrzał na Pritchart.

Ta kiwnęła głową i dodała:

— Myślę, że to słuszne stwierdzenie, towarzyszu admirale. Najważniejsze jest pokonanie naszych wrogów… i naturalnie wewnętrznych elementów wywrotowych, które knują czy zawodzą zaufanie ludu.

W sali powiało nagłym chłodem, a Giscard zacisnął usta.

Był to jednakże jedyny objaw niezadowolenia, na jaki sobie pozwolił. W następnej chwili odchrząknął i dodał tonem, który miał brzmieć najnaturalniej:

— W ciągu paru najbliższych dni zajmiemy się analizą planu operacyjnego opracowanego przez specjalistów z Octagonu. Rozbierzemy go na elementy składowe i złożymy ponownie w spójną całość. Każde z nas będzie naturalnie miało swój zakres odpowiedzialności zgodny z doświadczeniem, ale chcę, by wszyscy myśleli kompleksowo. Jeżeli komuś przyjdzie do głowy jakiś pomysł lub pytanie, nie ma milczeć tylko dlatego, że nie jest to coś, co należy do jego specjalizacji. Sukces jest znacznie ważniejszy od urażonych ambicji, a ja wolę mieć oficerów gotowych zadać potencjalnie głupie pytanie albo podsuwających chybione pomysły od doskonałe wychowanych niemot bojących się otworzyć usta. Każdy może milczeć i sprawiać wrażenie inteligentnego, ale tak naprawdę mądry jest tylko ten, kto gotów jest zaryzykować zrobienie z siebie durnia, by się czegoś nowego dowiedzieć i lepiej wykonać swoje zadanie. Pamiętajcie o tym, a sądzę, że będzie nam się dobrze współpracowało.

Tym razem celowo nie spojrzał na Pritchart — nie było to wyzwanie, ale jednoznaczne określenie, kto tu rządzi w sprawach zawodowych.

— Teraz zaś, komandorze MacIntosh — dodał — może zapoznałby nas pan z podstawowymi założeniami planu opracowanego przez dowództwo floty.

— Oczywiście, panie admirale — MacIntosh odruchowo spojrzał w notatki i natychmiast uniósł wzrok. — Sprawa sprowadza się do tego, że towarzyszka sekretarz McQueen i admirał Bukato zdecydowali, iż obecny brak aktywności przeciwnika daje nam okazję do odzyskania inicjatywy strategicznej pierwszy raz od rozpoczęcia wojny. Nasza aktualna przewaga, choć nadal znaczna, zwłaszcza pod względem tonażu, jest o wiele mniejsza niż przed wojną. Dotyczy to zwłaszcza okrętów liniowych. Oznacza to, że zebranie sił wystarczających do przeprowadzenia operacji „Ikar” spowoduje ich braki w innych rejonach operacyjnych oraz to, że siły, którymi będziemy dysponowali, nie zapewnią nam takiego marginesu bezpieczeństwa, jaki byśmy chcieli. Dowództwo całkiem słusznie w mojej opinii podkreśla, że musimy wykorzystać dostępne siły jak najskuteczniej i jak najekonomiczniej. Straty operacyjne przy osiąganiu celów są oczekiwane i te wynikające ze skalkulowanego ryzyka nie będą uznane za poniesione z naszej winy. W rzeczy samej towarzyszka sekretarz McQueen podkreśliła wyraźnie, że zaskoczenie i zdecydowanie będą naszą najskuteczniejszą bronią. Natomiast by osiągnąć pełny cel operacji „Ikar”, musimy nader starannie rozplanować przydział środków do zadań. Na dzień dzisiejszy mamy mieć do dyspozycji dwie eskadry dreadnoughtów, cztery eskadry superdreadnoughtów: łącznie czterdzieści osiem jednostek oraz dziesięć eskadr pancerników, czyli razem sto dwadzieścia osiem okrętów liniowych. Dodać do tego należy trzy eskadry krążowników liniowych, czyli dwadzieścia cztery okręty. Na pokładzie jednego z nich dołączy do nas zastępca dowódcy 12. Floty, admirał Tourville.

Kilkoro obecnych nie do końca zdołało zapanować nad zaskoczeniem, co widząc, Giscard ukrył uśmiech zadowolenia. Podobnie jak on sam większość obecnych była zniesmaczona i oburzona zamordowaniem Harrington, ale Tourville zyskał ich szacunek z racji tego, że ją złapał, i tego, jak opanował system Adler. Co prawda jego taktyczne umiejętności dorównywały jego reputacji radosnego i żądnego krwi podrostka, który nigdy nie wydoroślał, ale nie przeszkadzało to uważać jego przydziału do 12. Floty za dobry omen. Skoro dowództwo przydzieliło go do nich, najwyraźniej naprawdę uważało operację „Ikar” za tak ważną, jak twierdziło. A wersja oficjalna i praktyka nie zawsze pokrywały się z rzeczywistością w Ludowej Marynarce.

Giscard miał co prawda pewne zastrzeżenia, jeśli chodziło o Tourville’a. Nie chodziło mu przy tym o jego zdolności czy o charakter, ale o okoliczności, w których otrzymał przydział do 12. Floty. Co prawda nikt nie znał powodów, dla których Count Tilly z całym sztabem Tourville’a otrzymał rozkaz towarzyszenia Ransom do systemu Cerberus, ale Giscard wątpił, by powodem tym był czar i urok osobisty Tourville’a, bez których Ransom nie mogła się obejść. Teraz nie sposób było się tego dowiedzieć, ale Giscard należał do naprawdę nielicznego grona oficerów Ludowej Marynarki, którzy wiedzieli, co naprawdę stało się z Tepesem i Ransom. A o tym, że on wiedział, wiedziała tylko jedna osoba…

Przez dziesięć miesięcy zastanawiał się, kiedy zostanie ogłoszona wieść o śmierci Ransom i jaką też oficjalną wersję wymyśli propaganda na użytek tak domowy, jak i zagranicy. Z pewnością coś bohaterskiego. Natomiast co się tyczy Tourville’a, to przez cały czas trzymali go pod kloszem, a teraz nagle zwolnili. Musieli podejrzewać, że Ransom miała zamiar jakoś się z nim rozprawić, więc ta decyzja mogła być rozmaicie interpretowana. Mogła oznaczać, że Komitet Bezpieczeństwa Publicznego, albo przynajmniej jego część, nie zgadzał się z postępowaniem Ransom i że nikt po niej nie rozpaczał. Mogło też być inaczej: być może McQueen zdołała go ochronić. Albo też operacja „Ikar” wcale nie miała aż takiego znaczenia, a biorących w niej udział spisano na straty, przynajmniej jeśli chodzi o dowodzących.

W końcu on sam dopiero ostatnio został zrehabilitowany za Silesię, a we dwóch z Tourville’em stanowiliby doskonałe kozły ofiarne. „Ikar”, jakkolwiek by było, daleko nie poleciał…

Dalsze radosne rozważania przerwał mu głos MacIntosha:

— Dodatkowo jako osłonę będziemy mieli przynajmniej jedną eskadrę lekkich krążowników oraz bliżej nie sprecyzowaną liczbę niszczycieli. W tej chwili to szacunkowe dane, co dodatkowo utrudni nam planowanie, ale poinformowano mnie, że jeśli chodzi o okręty liniowe, to są to minimalne ilości, którymi będziemy dysponować. Dowództwo spróbuje nam udostępnić więcej jednostek tych klas. Ponieważ podobne zapewnienie nie miało jednak miejsca w stosunku do krążowników liniowych i mniejszych okrętów, podejrzewam, że możemy ich dostać mniej, niż zakłada plan. Trudności są zrozumiałe zwłaszcza w przypadku jednostek osłony: dla wykonania zadania ważniejsze są okręty liniowe, a ich miejsce w systemach, w których dotąd stacjonowały, muszą zająć mniejsze okręty. Wygląda na to, że wybór padł na krążowniki i niszczyciele. I dlatego może ich dla nas zabraknąć. Jeżeli tyczy się spraw logistycznych, to dostaniemy naprawdę duże wsparcie.

MacIntosh przerwał i skinął głową w kierunku porucznik Challot. Ta wcale nie wyglądała na zadowoloną z faktu znalezienia się w centrum uwagi, ale nie odezwała się słowem. MacIntosh zaś błysnął zębami i mówił dalej:

— Oprócz tankowców, jednostek warsztatowych i szpitalnych dowództwo przydzieliło nam dwie pełne eskadry szybkich transportowców, by zapewnić nam stałe i odpowiednie dostawy nowych zasobników holowanych. To, że w tej dziedzinie dorównaliśmy wreszcie przeciwnikowi, nie jest już dla niego tajemnicą. Po sposobie, w jaki admirał Tourville wykopał Królewską Marynarkę z układu Adler, musieli się tego domyślić. Natomiast po raz pierwszy zostaną zastosowane na skalę masową. Poza tym będziemy dysponowali sondami zwiadowczymi o znacznie zwiększonych możliwościach dzięki pewnej przyjacielskiej pomocy…

Giscard kiwnął z uznaniem głową — nawet w tak wąskim gronie MacIntosh był ostrożny i nie wymienił Ligi Solarnej jako źródła tej pomocy.

— Podobnie zresztą pokładowe środki wojny radioelektronicznej będą znacznie zmodyfikowane — ciągnął tymczasem MacIntosh. — Nie będę próbował nikomu z obecnych wmawiać, że przeciwnik nie utrzyma w tej kwestii przewagi, ale będzie ona mniejsza niż kiedykolwiek w ciągu ostatnich co najmniej pięciu lat. Przy odrobinie szczęścia powinno nam się zresztą udać kompletnie go zaskoczyć, a dzięki temu powinniśmy osiągnąć większość wyznaczonych celów, nim Królewska Marynarka zdąży przegrupować siły i przystąpić do przeciwdziałania.

Obecni zareagowali pełnymi oczekiwania uśmiechami. Nawet towarzysz kapitan Joubert zdobył się na takowy, choć widać było, że jest znacznie mniej niż pozostali zachwycony tą perspektywą.

MacIntosh uaktywnił tymczasem swój komputer i oświadczył:

— A oto nasz rejon działania. Dowództwo wybrało obszar, w którym od dość dawna panowały cisza i spokój. Wiemy, że przeciwnik wycofywał stopniowo część stacjonujących tam sił, by wzmocnić jednostki frontowe, ale rejon ten nadal jest na tyle ważny, by nasza akcja wywołała zamierzony skutek i zwróciła uwagę Królewskiej Marynarki i nie tylko. Uważam, że wybór jest naprawdę trafny.

Wdusił klawisz i nad stołem pojawiła się holomapa.

Na jej widok Tyler siadła prosto niczym ukąszona. Jej reakcja nie była zresztą odosobniona: większość reagowała równie gwałtownie, widząc po raz pierwszy przyszły teatr działań. Dotąd znali go wyłącznie: Giscard, Pritchart, Joubert i MacIntosh. Teraz zmarszczone brwi i przymrużone oczy pozostałych dobitnie świadczyły o ich wytężonej pracy koncepcyjnej, gdy poznali wreszcie zakres operacji „Ikar” i jej konkretne fizyczne cele.

Widoczne na holomapie systemy były luźno rozrzucone, ale każdy z nich miał duże znaczenie dla przeciwnika. Przy większości znajdowały się informacje o znajdujących się tam bazach flot lub o przynależności do Sojuszu. Ale największa ilość informacji otaczała jeden płonący szkarłatem system planetarny. Był to Basilisk, w którym wojna omal nie rozpętała się cztery lata wcześniej, niż się ostatecznie zaczęła.

— Dowództwo dało nam wolną rękę w wyborze większości celów i kolejności atakowania ich — dodał MacIntosh. — Generalne założenie jest jednak takie, że zaczynamy w tym rejonie i kierujemy się tutaj…

Na holomapie pojawił się kursor zmierzający powoli, ale stale ku systemowi Basilisk.

Javier Giscard rozparł się wygodnie w fotelu, przymknął oczy i słuchał ciągu dalszego z równą uwagą co najmłodszy stopniem członek jego sztabu.



* * *


— Muszę z panem porozmawiać, towarzyszu admirale. Sam na sam.

Rzeczowy i pozbawiony emocji głos towarzyszki komisarz Pritchart był wyraźnie słyszalny w cichym rozgardiaszu towarzyszącym wychodzeniu oficerów z sali odpraw po ponad dwugodzinnej nasiadówce. Słysząc go, niejeden z oficerów drgnął, i to nie dlatego, by powiedziała coś specjalnie groźnego, ale dlatego, że coś powiedziała. Przez prawie całą odprawę bowiem Pritchart nie odzywała się, a komisarze ludowi nie słyną z małomówności. Po części dlatego, że do ich obowiązków należy przypominanie wszystkim o stałej obecności i czujności Urzędu Bezpieczeństwa. Jej zachowanie sugerowało więc, że albo Giscard, albo któryś z jego oficerów posunął się za daleko i towarzyszka komisarz Pritchart miała właśnie szczery zamiar sprowadzić go na właściwe miejsce.

— Jak pani sobie życzy, towarzyszko komisarz — odparł Giscard po sekundowym wahaniu. — Tutaj?

— Nie — Pritchart rozejrzała się po sali i zasugerowała: — Raczej w pańskiej kwaterze.

Giscard wzruszył ramionami.

— Proszę uprzejmie — zgodził się spokojnie, wzbudzając tym podziw części nowych podkomendnych. — Kapitanie Joubert, punktualnie o czternastej zero zero oczekuję pańskiego raportu oraz raportów komandora MacIntosha i porucznika Taddeusa.

— Oczywiście, towarzyszu admirale — zapewnił z szacunkiem Joubert.

Natomiast równocześnie spojrzał pytająco na Pritchart. Ta zignorowała to spojrzenie, toteż odwrócił się do MacIntosha. Giscard zaś wskazał szerokim gestem drzwi, mówiąc:

— Panie przodem, towarzyszko komisarz!



Rozdział XVII

Pod drzwiami prowadzącymi do kwatery admiralskiej nie było wartownika. Zwyczaj ten jako podkreślający nierówność społeczną został zakazany po rewolucji. Giscard nie miał akurat nic przeciwko temu — oznaczało to jednego wścibskiego i ewentualnego kapusia mniej. Swoistego smaczku dodawało temu podejściu praktycznie ciągłe towarzystwo głównego szpicla i politycznego dyktatora na pokładzie.

Tyle że Giscarda i jego anioła stróża łączyły zupełnie inne i zdecydowanie nietypowe stosunki, które ze wszech miar starali się zachować w tajemnicy. Teraz, kiedy zamknęły się za nimi drzwi kwatery admiralskiej, Pritchart wyjęła z kieszeni miniaturowego pilota i nacisnęła jeden z dwóch znajdujących się na nim guzików, wyłączając w ten sposób mikrofony i kamery znajdujące się w kabinach przynależnych Giscardowi.

— Dzięki Bogu, koniec! — westchnęła, odkładając pilota na biurko.

Po czym odwróciła się i padła mu w ramiona.

— Amen — dodał z uśmiechem i pocałował ją. Gwałtowność łączącego ich uczucia nadal go zaskakiwała.

Albo też ostatnio zaskakiwała go bardziej, gdyż w ciągu ostatnich dwóch lat standardowych wybuchło z nową pasją. Zupełnie jakby uczuciem próbowali rozpędzić gromadzące się nad ich głowami chmury po fiasku rajdu na obszar Konfederacji. Co naturalnie było wysiłkiem z góry skazanym na niepowodzenie.

Gdyby ktokolwiek w Urzędzie Bezpieczeństwa podejrzewał, że są kochankami, natychmiast by na nich doniósł, a konsekwencje tego byłyby równie błyskawiczne co śmiertelne. Nie było jedynie pewne, czy szeroko rozpropagowane. Istniała taka możliwość, ale Saint-Just miałby twardy orzech do zgryzienia, rozważając, czy z ich egzekucji zrobić pokazówkę dla funkcjonariuszy UB, czy też lepiej byłoby, gdyby oboje po cichu zniknęli. W końcu to, że przez prawie cztery lata standardowe utrzymywali swój związek w tajemnicy, nie stawiało Urzędu Bezpieczeństwa w najlepszym świetle. Ba, mogło stanowić dla innych komisarzy zachętę do wstąpienia na złą drogę.

Giscard nie miał pojęcia, jaka byłaby reakcja Oscara Saint-Justa, i prawdę mówiąc, nie miał najmniejszej ochoty kiedykolwiek się tego dowiedzieć. Oboje, on i Eloise, grali role, w które wmanewrował ich los, tak dobrze jak tylko umieli i jak dotąd wyglądało na to, że zawodowi aktorzy mogą się jedynie wstydzić swej nieporadności. Nie było to łatwe, zwłaszcza że wiązało się z koniecznością zachowania właściwych proporcji nieufności, hamowanej wrogości i ostrożnej współpracy. Ale robili to dobrze z braku innych możliwości.

— Ummm… — przerwała pocałunek i odchyliła się nieco, by mu się przyjrzeć z olśniewającym uśmiechem.

Nikt, kto widział ją w roli towarzyszki komisarz, nie podejrzewałby istnienia podobnego uśmiechu czy błysku radości w lodowatych zwykle oczach o barwie topazu. Nawet Javiera to jeszcze zaskakiwało, gdyż kiedy się spotkali ponad trzy i pół roku standardowego temu, dał się oszukać jak wszyscy inni.

— Cieszę się, że wróciliśmy do aktywnej służby — przyznała, kładąc mu głowę na ramieniu.

Przytulił ją i poprowadził ku sofie stojącej naprzeciw biurka. Usiedli i ucałował jej włosy, z lubością wciągając znany aromat jej perfum.

— Mnie też to cieszy, i to nie tylko dlatego, że oznacza to, iż przestaliśmy mieć oficjalnie przesrane.

Zachichotała, a jej śmiech zabrzmiał niczym srebrny dzwonek. Zawsze go to zaskakiwało. Nie dość, że był radosny i melodyjny, to w dodatku spontaniczny, a to było coś, co w ich życiu występowało najrzadziej.

— Pamiętaj, że niewiele trzeba, byśmy mieli — przypomniała mu, poważniejąc. — UB ma dobrą pamięć.

Po powrocie z Konfederacji raport, który musiała napisać dla Urzędu Bezpieczeństwa, był jeszcze trudniejszy i ryzykowniejszy niż zwykle. I był też swoistym majstersztykiem, gdyż podkreślał jego zdolności dowódcze oraz głupotę rozkazów, których musiał się trzymać, co skutecznie odsuwało od niego winę za ostateczne fiasko. Pisany był ze zwykłej pozycji, czyli pozycji nieufnego strażnika, i całość wywarła doskonałe wrażenie. Z tego, co wiedzieli, zarówno Saint-Just, jak i jego podkomendni nadal darzyli ją pełnym zaufaniem i opierali się wyłącznie na jej raportach w ocenie towarzysza admirała Giscarda. Niestety tego ostatniego nie mogli być pewni, bo zawsze istniała szansa, że na pokładzie znajdował się szpicel, o którym Pritchart nie wiedziała, gdyż jego jedynym zadaniem było pilnowanie ich i podawanie niezależnej wersji wydarzeń.

Teraz jednakże mieli choć trochę oddechu, a im dalej od Haven się znajdowali, tym ten okres się wydłużał. Poza tym niebezpieczeństwo odkrycia zostało znacznie odsunięte w czasie — Pritchart musiała pozostawać poza wszelkimi podejrzeniami, gdyż inaczej nie otrzymaliby tych rozkazów, które otrzymali. Nie oznaczało to naturalnie, że mogą przestać mieć się na baczności czy porzucić staranność, z jaką grali swoje role publicznie. UB rutynowo umieszczała wśród załogi kapusiów i agentów o zupełnie innych zadaniach, ale wystarczyło, by któryś z nich zauważył coś podejrzanego, by oboje znaleźli się w niebezpieczeństwie. Co prawda standardowo meldowali oni o wszystkim komisarzowi okrętowemu, ale w tym wypadku raczej nie należało na to liczyć. Poza tym możliwe, a nawet prawdopodobne było, że wśród załogi znajdował się jeden lub dwaj niezależni kapusie składający meldunki inną drogą.

Mimo to jednak powrót na okręt dawał im obojgu sporo swobody i kontroli własnych poczynań, czego byli pozbawieni od chwili powrotu z Konfederacji, a co obojgu wysoce działało na nerwy.

— Ten Joubert to większe ścierwo niż sądziłem — zauważył po chwili Giscard.

Pritchart uśmiechnęła się lekko.

— Ale także najlepsze ubezpieczenie, jakie możemy mieć. Idealnie sprzeciwiałeś się jego przydziałowi: śliczne połączenie niewypowiedzianej podejrzliwości i zawodowych obiekcji. Saint-Just był wręcz zachwycony. A kiedy ja się uparłam, żeby Jouberta przydzielić ci na szefa sztabu, wręcz się rozpromienił. A swoją drogą, swołocz zna się na swoich obowiązkach.

— Z technicznego punktu widzenia owszem. — Giscard odchylił się na oparcie, nie wypuszczając jej z uścisku. — Natomiast nie ma potrzebnego wyczucia i zrozumienia i może doprowadzić do sporych problemów w działaniu całego sztabu. MacIntosh już się domyślił, że jest kapusiem. Franny też mu nie ufa, choć sądzę, że jeszcze nie wie dlaczego.

— Bardziej uważa na to, co mówi w jego obecności niż w mojej! — prychnęła.

— Co wskazuje na dobrze rozwinięty instynkt samozachowawczy — skomentował.

Pritchart pokiwała głową na znak zgody.

— Wiem, że jego obecność stwarza dla ciebie dodatkowy problem, i jeśli będzie trzeba, przycisnę go, ale w ten sposób wiemy, kto na nas donosi, a on i tak ma obowiązek o wszystkim meldować mnie. Świadomość, kto jest przeciwnikiem, to połowa zwycięstwa, a poparcie jego kandydatury mimo twoich protestów na pewno nie zaszkodziło mojej wiarygodności w UB.

— Wiem i to mnie cieszy, ale jeżeli ten cały numer ma się udać — a przyznaję rację McQueen: „Ikar” ma szansę wywrzeć duży wpływ na przebieg wojny — to muszę mieć zaufanie do sprawności swojego sztabu. Jeśli będę musiał, mogę obejść Jouberta, ale wszyscy pozostali mu podlegają i jeśli się uprze, może skutecznie stać się „wąskim gardłem”. A na to nie możemy sobie pozwolić, gdy już zacznie się realizacja zadania.

— Jeżeli spróbuje czegoś takiego, usunę go ze stanowiska. W tej chwili nie mam do tego podstaw, ale jeśli będziesz rozsądny i postarasz się, to…

— Cicho! — ponownie ją pocałował. — Nie proszę cię, żebyś już cokolwiek z nim zrobiła. Znasz mnie i wiesz, że mam zwyczaj martwić się na wyrost, żeby różne nieprzyjemności mnie nie zaskoczyły. A co do jednego masz całkowitą rację: to, że wiemy, kim jest, daje nam ogromną przewagę i zwiększa bezpieczeństwo.

— Zwłaszcza moje — dodała cicho.

Odruchowo przytulił ją mocniej, jakby w ten sposób był w stanie ją lepiej chronić. Swoistą paranoją było to, że martwił się o bezpieczeństwo przydzielonego mu przez ubecję szpicla, będąc równocześnie w znacznie gorszym położeniu: jak dotąd żaden komisarz nie został pozbawiony życia przez swoją firmę za cokolwiek, natomiast admirałów za „zdradę ludu” rozstrzelano już kilkudziesięciu. W tym kilkunastu tylko za to, że nie udało im się zrealizować niewykonalnych rozkazów.

Wielokrotnie przy różnych okazjach zastanawiał się, czy poznanie prawdziwej Eloise Pritchart było przekleństwem czy błogosławieństwem, gdyż wcześniej, gdy każdego ubeka traktował jak wroga, życie było znacznie prostsze. Nie żeby był zwolennikiem starego porządku — Legislatorzy sami sprowadzili na siebie zagładę, a on akurat z racji swojej pozycji lepiej niż inni mógł dostrzec zagrożenie, jakie w Republice i Ludowej Marynarce wywołał monopol władzy. Co więcej — popierał wiele propozycji głoszonych przez Komitet Bezpieczeństwa Publicznego, w tym niektóre wręcz entuzjastycznie. Naturalnie nie bełkot produkowany przez Ransom na potrzeby Dolistów, ale te prawdziwe, fundamentalne reformy, których Ludowa Republika tak desperacko potrzebowała.

Natomiast nadużycia popełnione w imię bezpieczeństwa ludu i rządy terroru, jakie po nich nastąpiły, a głównie zniknięcia lub śmierć ludzi, których znał i których jedynym przestępstwem było niewykonanie rozkazów, które były niewykonalne, dały mu zdrową lekcję, po której idealizm przeszedł mu jak ręką odjął. Przekonał się, jak wielka przepaść dzieli obietnice od rzeczywistości. I przekonał się także, jak krwiożerczy jest motłoch, któremu zdjęto kaganiec. A co najważniejsze: przekonał się także o czymś, o czym nie odważył się powiedzieć nikomu, mianowicie o tym, że członkowie Komitetu są również przerażeni siłą motłochu, którą sami uwolnili, i gotowi zrobić wszystko, by przetrwać.

Wszystko to było w pewien sposób ironią losu — za starej władzy był gatunkiem na wymarciu: patriotą służącym krajowi, który kochał mimo świadomości jego wad i mankamentów. Teraz pod nowymi rządami pozostał nim nadal. Tyle że natura problemów i wad uległa zmianie, podobnie jak sposoby ich rozwiązywania i wiążące się z tym zagrożenie.

Wtedy przynajmniej wiedział, co musi zrobić, by przeżyć.

A zasady były proste — nie wychylać się, by nie zwracać na siebie uwagi, wykonywać rozkazy, jakkolwiek durne by były, i nigdy pod żadnym pozorem nie ufać żadnemu ubekowi. Wystarczyła bowiem jedna nieprzemyślana wypowiedź, by szpicle Saint-Justa okazali się groźniejsi od superdreadnoughta Royal Manticoran Navy.

A potem na jego komisarza została wyznaczona Eloise Pritchart.

Z początku założył, że jest taka sama jak inni. Okazało się, że się mylił. Podobnie jak i on wierzyła w to, co Komitet na początku obiecał. Przez wiele miesięcy nie był w stanie w to uwierzyć, będąc przekonany, że jest to jedynie sprytny wybieg, by go złamać i skłonić do szczerości. Tak jednak nie było.

— Cholera, że też musiałaś stać się tak ważna… i widoczna — burknął, nie mogąc nad sobą zapanować. — Komisarz całej floty… i na dodatek Kwietniowiec! Przecież cię na moment z oka nie spuszczą!

— Były Kwietniowiec — poprawiła go, siląc się na beztroskę. — I nie trać czasu na martwienie się o mnie, a zajmij się zadaniem. Jeżeli „Ikar” się powiedzie, nikt nie będzie miał wobec mnie najmniejszych podejrzeń. Będę mogła cię wspierać tak długo, jak długo będziesz odnosił sukcesy i nie opowiadał czegoś sprzecznego z oficjalną wersją. Przynajmniej dopóki McQueen będzie kierowała Ministerstwem Wojny. I jak długo nie damy się nikomu złapać. Nikt w takich okolicznościach nie będzie nawet próbował przypomnieć sobie, czym poprzednio się zajmowałam.

— Wiem — przyznał zły na samego siebie za poruszenie tego tematu.

Żadne z nich nic na to nie mogło poradzić, a teraz doprowadził do tego, że przez najbliższą godzinę Pritchart będzie próbowała go uspokoić i zapewnić, że jest zupełnie bezpieczna. Co było jawnym kłamstwem i marnowaniem czasu. Którego nie mieli zbyt wiele.

A bezpieczna nie była i ich związek nie miał z tym akurat nic wspólnego.

Powód krył się w przeszłości, i to poprzedzającej rewolucję. Pritchart była członkiem organizacji wykonawczej Unii Praw Obywatelskich, i to nie szeregowym członkiem. Pod tym względem podobna była do Cordelii Ransom, tyle że do Ransom idealnie pasowało określenie „terrorystka”, podobnie zresztą jak do przeważającej części jej współtowarzyszy. Swoistą ciekawostkę stanowiło to, że nikt z nich nie oburzał się, słysząc to miano — przyjmowali je, a nawet byli z niego dumni. Giscard podejrzewał, że ludzie tacy jak Ransom uznali je za idealny pretekst, by pod szyldem „walki w obronie ludu uciskanego przez imperialistycznych ciemięzców” rozpętać przemoc i zniszczenie, którego zawsze pragnęli, a dla których wcześniej nie mieli stosownego usprawiedliwienia.

Pritchart natomiast należała do Trybunału Kwietniowego, którego członków potocznie nazywano Kwietniowcami. Była to niewielka, ale niezwykle wpływowa i skuteczna organizacja, która wzięła swą nazwę od masakry protestujących Dolistów w kwietniu 1861 roku Po Diasporze. Co prawda nawet Kwietniowcy nie wierzyli, że był to efekt celowej polityki władz. Oczywiste było, że był to wynik błędów i paniki bezpieki, ale władze potraktowały śmierć czterech tysięcy siedmiuset ludzi jako drobny incydent i nikt nawet nie zasugerował pociągnięcia do odpowiedzialności winnych.

Kwietniowcy też tego nie sugerowali — zajęli się wymierzaniem sprawiedliwości. I to ich właśnie różniło od terrorystów pokroju Ransom, atakujących bez różnicy kogo popadło, byle z grona Legislatorów. Celami ich ataku były wyłącznie budynki i personel bezpieki, wojska i administracji rządowej. Żądanie sprawiedliwości siłą rzeczy w takich okolicznościach czasem zmieniało się w zwykłą zemstę, ale atakowali cele, które trudno było uznać za przypadkowe czy też cywilne. Pritchart podobnie jak większość przyłączyła się do aktywnej walki dopiero po osobistej stracie, ale wykazała się ponadprzeciętnymi wynikami.

Kwietniowcy znaleźli się w delikatnej a nieciekawej sytuacji po przejęciu władzy przez Komitet Bezpieczeństwa Publicznego. Z jednej strony cieszyli się reputacją partyzantów miejskich prowadzących czystą wojnę, i to nawet wśród osób nie popierających metod używanych przez Unię. Dlatego też ich poparcie dla Komitetu było nieocenione, gdyż stanowiło swego rodzaju legitymację społeczną. Wprowadzało też głos rozsądku i umiarkowania.

Z drugiej strony w oczach osobników takich jak Ransom właśnie dlatego, że byli umiarkowani, stawali się automatycznie podejrzani. Umiarkowanie było tym groźniejsze, im więcej obiecywano Dolistom i im bardziej krwawe i masowe stawały się czystki.

Na szczęście dla Pritchart jej osiągnięcia spowodowały, iż nader wcześnie zainteresował się nią Oscar Saint-Just. Była zbyt inteligentna, by odrzucić ofertę i zwiększyć tym samym grono podejrzanych w oczach UB. I dlatego kiedy inni Kwietniowcy po cichu zniknęli, by zwolnić miejsca energiczniejszym obrońcom interesów ludu, ona od dawna była już ludowym komisarzem.

Lata walki podziemnej doskonale nauczyły ją maskowania się i podwójnego życia, a jako z natury podejrzliwa nie dała się porwać pięknym zapewnieniom Komitetu wygłaszanym na samym początku, gdy nic nie wskazywało, w co się on przerodzi. Wielu jej towarzyszy nie było tak ostrożnych, za co zapłacili, gdy Komitet zabrał się do umacniania swej pozycji i władzy. Pritchart była już wówczas po transformacji z apolitycznego egzekutora w prawomyślnego obrońcę nowego ładu. Fakt, że było to karkołomne przedsięwzięcie, ale zaplanowała je dokładnie i wykonała stopniowo, a Saint-Just na dodatek był pod wrażeniem jej dogłębnych ocen i zgodnych z prawdą meldunków o młodszych i mniej ważnych oficerach, na których anioła stróża była kolejno przydzielana. Cenił zwłaszcza jej umiarkowanie i rozwagę, gdyż wśród komisarzy stanowiły prawdziwą rzadkość. Dlatego też zlecał jej coraz delikatniejsze, a więc ważniejsze zadania, dzięki czemu szybko awansowała. To, że nikt ze zwierzchników nie znał jej prawdziwych przekonań czy zamiarów, było oczywiste i niezbędne, by mogła żyć dalej.

A potem dostała pod opiekę Giscarda… było to mniej niż cztery standardowe lata temu, choć wydawało się, że znacznie dawniej. Życie w ciągłym niebezpieczeństwie, grożącym tak ze strony przeciwnika, jak i własnych władz, i to w ciągle zmieniających się realiach, wydłużało jakby czas i dodawało do wszystkiego surrealizmu. Zwłaszcza że do tego wszystkiego zakochała się w Giscardzie, a on w niej.

Mimo tak niesprzyjających okoliczności zdołali przetrwać zadziwiająco długo w grze znaczonymi kartami zorganizowanej tak, by zawsze wygrywało kasyno. Żadne z nich nie miało złudzeń — w końcu powinie im się noga, ale każdy dzień, zanim to nie nastąpi, był zwycięstwem. I tak jedyne, co mogli zrobić, to balansować na tej linie i mieć nadzieję, że może nim spadną, coś się jakimś cudem zmieni…

Bo najdziwniejsze było to, że żadnemu z nich nawet przez myśl nie przeszło, by przejść na stronę Królewskiej Marynarki. Sporo oficerów wybrało to rozwiązanie, w tym Alfredo Yu, dawny mentor Giscarda. Jednak mimo szacunku, jakim nadal darzył Yu, nie był w stanie pójść w jego ślady… i często zastanawiał się, czy była to zaleta, czy też ostateczny dowód własnego zidiocenia.

— Myślisz, że McQueen się uda? — spytał, zmieniając temat. Zaskoczona odsunęła się, by mu się przyjrzeć, i uniosła pytająco brew.

— Chodzi mi o to, czy uda jej się na tyle zreorganizować Ministerstwo Wojny i zmienić sytuację Ludowej Marynarki, by miało to znaczenie, i nie dać się przy tym zabić — wyjaśnił.

— Myślę, że jest do tego zdolna… — przyznała Pritchart z namysłem. — Jest wystarczająco przewidująca i inteligentna, by postawić na swoim, a ma znacznie lepszą okazję niż ktokolwiek dotąd… Natomiast czy uda jej się doprowadzić wszystko do końca, nim się jej pozbędą w taki czy inny sposób? — Nie dokończyła — wzruszyła wymownie ramionami.

— Czułbym się znacznie spokojniejszy, gdybym tyle nie słyszał o jej ambicji — westchnął Giscard.

— Zapewniam cię, że Saint-Just słyszał jeszcze więcej — pocieszyła go ponuro. — Nie znam zawartości jej teczki personalnej, bo i skąd, ale dotarły do mnie plotki krążące wśród innych komisarzy. Podobno zrobiła się strasznie nerwowa, gdy Pierre wybrał ją na następczynię Kline’a.

— Mimo że właśnie rozprawiła się z Lewelerami? — Pritchart skrzywiła się.

— Może właśnie dlatego, że rozprawiła się z Lewelerami — oceniła kwaśno. — Zrobiła to za dobrze i wykazała za dużo inicjatywy, odwagi i bezwzględności. A w efekcie tłum za bardzo ją polubił. Na dodatek połowa Komitetu i UB jest przekonana, że gdyby nie zestrzelono jej pinasy, najpierw wykończyłaby Lewelerów, a potem ich. Ja uważam, że się mylą, tak samo sądzi Fontein i, jak mi się wydaje, również Saint-Just. Uważam, że nim przystąpiła do akcji, zdała sobie sprawę, że nie zdoła zastąpić Komitetu, ponieważ nie ma odpowiednio silnego zaplecza, a nie chciała wywołać anarchii, która byłaby nieunikniona po obaleniu władzy i nie zastąpieniu jej natychmiast inną. Ale to nie znaczy, że inni podzielają moje zdanie i mają do niej zaufanie. Nie oznacza też, że uważam, iż jest niezdolna do zamachu stanu. Jest, ale wpierw musi wszystko zaplanować i stworzyć sobie wystarczająco silne poparcie, by mieć realne szanse na utrzymanie się przy władzy, gdy ją zdobędzie.

— Z tego na pewno zdaje sobie sprawę — zgodził się Giscard, nie ujawniając swoich podejrzeń po odprawie w Octagonie. — I na pewno nie zdradzi się z niczym przedwcześnie.

— Chciałabym też mieć tę pewność. Jak dotąd masz absolutną rację, ale ona stoi wobec tego samego problemu co my: im lepiej będzie robiła to, co do niej należy, tym większy odniesie sukces, a więc tym niebezpieczniejsza stanie się dla władz.

— Pięknie! — prychnął. — Wariaci rządzą wariatkowem!

— Od ładnych paru lat, jeżeli nie zauważyłeś. I jak na razie nikt nic na to nie może poradzić. Można tylko przetrwać i spróbować osiągnąć przy okazji coś dla dobra Republiki. Jeśli się to uda bez wzbudzania podejrzeń.

Spojrzeli sobie w oczy.

Giscard uśmiechnął się krzywo — podobnie jak on sam, Pritchart poza oficjalnymi wystąpieniami nigdy nie używała określenia „lud”. Była lojalna tak jak i on wobec Republiki, albo raczej wobec pozostałości i wspomnień ideału Republiki, który obiecał odtworzyć Rob Pierre. A to byłby dla Urzędu Bezpieczeństwa ostateczny dowód, że żadne z nich nie zasługuje na zaufanie.

Zachichotał rozbawiony własną logiką.

Pritchart uniosła brwi, ciekawa, co go wprawiło w tak dobry humor, ale potrząsnął tylko przecząco głową i kolejny raz ją pocałował. Odwzajemniła pocałunek z gwałtownością i stwierdził, że dość marnowania czasu. Od miesięcy nie mieli okazji, by tak długo pozostać sam na sam, i należało zmianę właściwie wykorzystać.

Przerwał pocałunek i cofnął głowę, przyglądając się jej lśniącym oczom.

— Wydaje mi się, że właśnie możemy spróbować coś osiągnąć, towarzyszko komisarz — ocenił. — Choć niekoniecznie dla Republiki…

Po czym wstał, wziął ją w ramiona i ruszył ku drzwiom sypialni.



Rozdział XVIII

— Może byś w końcu wylazł, ty zasrany łajzo… aha! — Scooter Smith siadł na tyłku z tryumfującym uśmiechem i pogiętym kawałkiem złomu w garści.

Pogięty kawałek złomu był elementem serwomechanizmu sprzężonego działka laserowego nr 3, który jakimś cudem przeszedł przez wszystkie kontrole techniczne tylko po to, by przy pierwszej próbie użycia pokazać, co potrafi. Konkretnie był to wałek napędu wykonany z gorszego niż powinien być, a więc mniej wytrzymałego materiału, toteż wygiął się i zablokował cały napęd działka. Zrobił to naturalnie tak złośliwie, że przez prawie dwie godziny opierał się próbom wyjęcia i zmusił mechaników do znacznie większego rozbebeszenia całego działka, niż pierwotnie planowali. W końcu jednak wylazł.

Smith rzucił pęknięty i pogięty kawałek metalu jednemu z podkomendnych i wstał. Po czym roztarł obolały tyłek i zlazł z platformy po drabinie.

Jedną ze zdecydowanie milszych rzeczy na HMS Minotaur było rozwiązanie techniczne stanowisk parkingowych kutrów. Ktoś, projektując je, rzeczywiście pomyślał o konieczności napraw, przeglądów technicznych i uzupełnianiu amunicji. Smith poprzednio był szefem obsługi sekcji promów szturmowych na HMS Leutzen i podobnie jak inni mechanicy spędzał masę czasu w skafandrze próżniowym, a czasami i pancernym, gdy naprawa była wyjątkowo niebezpieczna i przeprowadzano ją w próżni, by uniknąć uszkodzenia całego pokładu hangarowego w razie wybuchu. Spodziewał się podobnej sytuacji na nowym okręcie — w końcu kutry, choć większe, wymagały takiej samej obsługi technicznej. Tymczasem choć zdarzało mu się robić pewne rzeczy w skafandrze, miało to miejsce jedynie w naprawdę wyjątkowych przypadkach.

Powód był prosty — konstruktorzy lotniskowca uwzględnili potrzeby obsługi technicznej kutrów i postanowili jak najbardziej ułatwić jej życie. Po pierwsze, każdy kuter miał swoje stanowisko, więc w razie potrzeby wystarczyło stworzyć próżnię w nim, po sąsiedzku, przy następnej jednostce nie musiano już pracować w skafandrach. Zasady bezpieczeństwa pozostały te same, a ułatwienie było. Po drugie, nawet teraz, po pięciu miesiącach na pokładzie Smith jeszcze nie do końca wyszedł z podziwu nad stopniem zautomatyzowania okrętu.

Tradycyjnie okręty miały załogi wielekroć liczniejsze niż statki o zbliżonym tonażu. Głównie dlatego, że frachtowce w większości składały się z ładowni, czyli obudowanych kadłubem pustych przestrzeni przeznaczonych do wypchania ładunkiem. Natomiast okręty wypakowane były do granic możliwości bronią, amunicją, elektroniką, generatorami i maszynowniami oraz całą masą innych, z zasady zdublowanych albo i potrojonych systemów. Większości z nich próżno byłoby szukać na przeciętnym frachtowcu, toteż odpadał problem ich obsługi czy naprawy. Ale równie istotnym powodem różnic w liczebności załóg był stopień zautomatyzowania i wykorzystania zdalnie sterowanych urządzeń — na frachtowcach był on znacznie większy właśnie po to, by jak najbardziej zmniejszyć liczbę niezbędnych do obsługi ludzi.

W przypadku okrętów wojennych można było postąpić podobnie, ale tak nie robiono. Oficjalnie dlatego, że liczna załoga zapewniała bezpieczeństwo i skuteczne działanie okrętu w każdych warunkach. W końcu gdy taki nowomodny automacik zostanie trafiony i przestanie działać, bo mu się obwody spalą, to kto coś zrobi? Potrzebni byli staromodni fachowcy z narzędziami, żeby takie cudeńko naprawić. Poza tym ludzie nadal byli najlepszymi samoprogramującymi się urządzeniami naprawczymi — jeśli jakieś stanowisko ogniowe zostanie odcięte od kontroli ogniowej, załoga ludzka będzie w stanie nadal strzelać, korzystając z ręcznego sterowania. Podobnie jak w przypadku awarii komputera pokładowego.

Prywatnie Smith zawsze podejrzewał, że oprócz tych jak najbardziej logicznych powodów przynajmniej równie istotne było przywiązanie do tradycji. Okręty zawsze miały bardzo liczne załogi i Tak Właśnie Powinno Być, Bo Tak Było Zawsze. Już dawno odkrył, że wyżsi wojskowi lubią, żeby wszystko było po staremu i było przewidywalne. Im wyższy rangą był oficer, tym bardziej przy tym obstawał. Nawet w Royal Manticoran Navy.

Zmiany wymusiło życie. Gwiezdne Królestwo Manticore nie mogło już bowiem pozwolić sobie na trzymanie się tradycji tylko dlatego, że była tradycją. Smith co prawda nie widział danych statystycznych — niby dlaczego miałby je widzieć. Podoficerowie maszynowi raczej nie byli zapraszani do kadr na pogawędki na ściśle tajne tematy. Nie musiał ich jednak widzieć, by wiedzieć, że Królewskiej Marynarce coraz bardziej brakuje ludzi. Royal Manticoran Marine Corps i Royal Manticoran Navy liczyły obecnie około dwudziestu milionów ludzi — to były szacunkowe, ogólnie dostępne liczby. Royal Manticoran Army zaś miała coraz większy apetyt, w miarę jak rosła liczba zdobytych planet, które trzeba było obsadzić garnizonami. Stanu armii nikt nie podawał, ale Smith sądził, że łącznie siły zbrojne liczą około trzydziestu milionów ludzi. Czyli niecały jeden procent ludności Gwiezdnego Królestwa.

Niecały jeden procent to niewiele… jak długo nie weźmie się pod uwagę, że trzeba go odjąć od najbardziej produktywnej części społeczeństwa, a więc i gospodarki już przestawionej na wojenne tory. I ustawionej tak, by umożliwić toczenie wojny, jaka nie miała sobie równej w znanej galaktyce od co najmniej czterystu lat standardowych. Dopiero z tej perspektywy liczba ta stawała się właściwa. I stawało się zrozumiałe, dlaczego Admiralicja musiała jakoś rozwiązać problem braku załóg.

I dlatego właśnie Minotaur był tak dalece zautomatyzowany, że wraz z obsadami stu kutrów jego załoga liczyła niespełna dwa tysiące ludzi. Czyli mniej niż załoga krążownika liniowego mającego mniej niż jedną siódmą jego wielkości. Fakt — Minotaur nie posiadał uzbrojenia burtowego, ale według szacunków Smitha załogę konwencjonalnie uzbrojonego okrętu można by zmniejszyć o jakieś sześćdziesiąt procent, gdyby wprowadzono ten standard automatyzacji i zdalnego sterowania. A to już mogło mieć olbrzymi wpływ na liczebność, a więc i siłę RMN.

Oczywiste było, że nowy pomysł znajdzie wielu krytyków. Taka już była ludzka natura. Część uwag krytycznych bez wątpienia była słuszna, choć Smith wkurzał się za każdym razem, gdy ktoś zaczynał jojczeć, jak dalece nowy okręt uzależniony jest od komputerów. Jakby stare nie były, i to od dawna! Ludzie mogą robić większość rzeczy, które wykonują elektroniczni pomocnicy, ale naprawdę niewiele z nich potrafią zrobić równie dokładnie. A żadnej tak samo szybko. Dlatego bez komputerów nawigacja międzysystemowa była w praktyce niemożliwa. Podobnie jak skuteczna i bezpieczna obsługa reaktora fuzyjnego. I cała masa drobiazgów składających się na sprawne funkcjonowanie każdego okrętu, a zwłaszcza okrętu kosmicznego. Sensowne oczywiście było minimalizowanie uzależnienia od komputerów, ale w ramach zdrowego rozsądku, a nie manii prześladowczej. Prawda była brutalnie prosta — bez komputerów loty w kosmos były niemożliwe, więc niemożliwe było całkowite wyeliminowanie komputerów z jednostek kosmicznych. Kropka.

A jak długo Smith miał do dyspozycji warsztat pokładowy i pełen magazyn elektroniczny plus źródło energii, tak długo był w stanie zbudować każdy komputer, by zastąpił zniszczony a znajdujący się na wyposażeniu okrętu. Dlatego miał serdecznie dość malkontentów psujących mu radość z nowej zabawki i zadowolenie ze zmian w podejściu do projektowania okrętów, których była efektem.

W przypadku jego obowiązków na okręcie oznaczało to konkretnie, że osiemdziesiąt procent rutynowych przeglądów i drobnych napraw kutrów wykonywanych było przez zdalnie sterowane urządzenia nie wymagające obecności człowieka. Naturalnie istnieli ludzie — Maxwell „Srebrny Klucz” był tego najlepszym przykładem — którzy byli w stanie wszystko zepsuć, zwłaszcza jeśli robili co mogli, by tego uniknąć. Maxwell prawie zdołał zniszczyć stanowisko 46 zupełnie samodzielnie i nie wywołując eksplozji czegokolwiek. Smith od dłuższego czasu nie mógł zrozumieć, jak w zasadzie dobry fachowiec, i do tego pełen jak najlepszych chęci, był w stanie od czasu do czasu zmieniać się w chodzącą katastrofę. Wyglądało to zupełnie jak jakaś naturalna siła powodująca nieszczęścia wszędzie tam, gdzie się pojawiła, ale wyłącznie w sprawach zawodowych. Maxwell przypominał uosobienie sił chaosu albo Praw Murphy’ego. Zawsze postępował zgodnie z przepisami i instrukcjami… i zawsze w końcu doprowadzał do katastrofy. Teraz został przeniesiony na stanowisko mechanika pokładowego kutra 01-001 i Smith nie mógł zrozumieć, jakie samobójcze skłonności doprowadziły kapitan Harmon do włączenia go w skład załogi swojej jednostki.

On sam był zachwycony nowymi urządzeniami zdalnie sterowanymi, a dozgonnie wdzięczny wręcz za inne udogodnienia. Projektanci uprościli dodatkowo kwestię większości napraw i całego uzupełniania amunicji, opracowując stanowiska cumownicze tak, że kuter wlatywał w nie dziobem do przodu i po zakończeniu cumowania tenże dziób stykał się z grupą korytarzy mającą w sumie piętnaście metrów średnicy. Był wśród nich naturalnie normalny korytarz wejściowy prowadzący do śluzy, ale były też specjalne korytarze techniczne oraz jeden przeznaczony do dostarczania rakiet prosto z głównego magazynu amunicyjnego lotniskowca. Ponieważ na dziobie rozmieszczono całe uzbrojenie kutra tak obronne, jak i zaczepne, ułatwiało to wręcz niesamowicie tak wszelkie przeglądy czy naprawy, jak i napełnianie rewolwerowych magazynów rakietowych.

W porównaniu z pokładem hangarowym HMS Leutzen unaoczniał to olbrzymi postęp i mimo że kutry były znacznie większe i bardziej skomplikowane od promów desantowych, łatwiej mu było utrzymać je w pełnej gotowości i panować nad całością wymaganych napraw i przeglądów. A odpowiadał za taką samą jak tam liczbę maszyn, czyli cztery. Fakt — wolał nie myśleć, co się będzie działo w przypadku przebicia kadłuba i utraty hermetyczności przez któreś ze stanowisk, którymi tak się zachwycał, ale na tym świecie nie było nic za darmo: za wygody, udogodnienia i szybkość obsługi płaciło się, w przypadku Minotaura bezpieczeństwem personelu technicznego w razie trafienia.

— Dobra, Sandford: bierz się do roboty — polecił, stając na pokładzie. — Załóż nowy wałek napędu i daj mi znać, zanim zaczniesz sprawdzać, czy działa. Jasne?

Nad nimi wznosił się dziób kutra i dopiero to naocznie uświadamiało wielkość okrętu — przy lotniskowcu kuter był drobiazgiem. A z ogromu okrętu mało kto z oglądających go wyłącznie od wewnątrz zdawał sobie sprawę.

— Jasne, panie mat — zgodził się Sandford. — Powinno być gotowe za jakieś pięćdziesiąt minut.

— No i dobrze. — Smith pomasował ścierpnięty kark: wydłubanie tego pioruństwa było faktycznie męczące, ale zamontowanie nowego powinno być proste i szybkie. — Gdybyś mnie potrzebował, będę w Trzydziestym Szóstym. Caermon chce mi pokazać coś w głównym radarze, nim się do tego weźmie.

— Dobra — potwierdził Sandford i zaczął się wspinać po drabinie.

Smith kiwnął mu głową i skierował się ku wyjściu z tunelu technicznego.

Rzeczywiście na stanowisku numer 36 czekała na niego technik Caermon, ale po drodze miał do załatwienia jeszcze jeden drobiazg…

Lubił komandora porucznika Ashforda, ale wycięcie numeru oficerowi, i to w dodatku na jak najbardziej oficjalny rozkaz, było balsamem dla jego duszy, czymś, czemu nie sposób się oprzeć. Coś takiego uczyło oficerów pokory i przypominało im, na kim tak naprawdę opiera się Królewska Marynarka. Co nie zmieniało faktu, że i tak miał nadzieję, że Ashford nie domyśli się nigdy, kto konkretnie wyciął mu ten numer. Rozkazy mogły go chronić, a pomysłowy oficer i tak znajdzie sposób, by odwdzięczyć się podoficerowi. A braku pomysłowości nie sposób było Ashfordowi zarzucić…

Dotarł do korytarza prowadzącego na stanowisko, w którym cumował kuter Ashforda. Przegląd przewidziany był za godzinę, więc nie powinno tam nikogo być, ale nigdy nic nie wiadomo. Smith sprawdził to na wszelki wypadek i pokiwał zadowolony głową — lepszej okazji mógł nie znaleźć, toteż postanowił wziąć się do roboty.

Z niewinną miną podszedł do kutra…



* * *


— Można wiedzieć, komandorze Ashford, co pan, do cholery, myślał, że robi, o tu? — spytała szczerze zaciekawiona kapitan Harmon, pokazując staromodnym wskaźnikiem jeden z elementów zatrzymanej holoprojekcji.

Znajdowali się w sali odpraw pilotów, a holoprojekcja pokazywała ostatnie ćwiczenia, w trakcie których kutry atakowały Minotaura. Kutry miały wielkość paznokcia i kolory zgodne z kodem dywizjonu, lotniskowiec zaś był dłuższy od przedramienia. Większość z trzydziestu dwóch kutrów zmieniła kurs sekundę przed zatrzymaniem nagrania, tak że były skierowane dziobami ku okrętowi. Jedna sekcja złożona z czterech maszyn także zmieniła kurs, ale w ten sposób, że skierowała się ku niemu rufami. Jej dowódcą był właśnie komandor porucznik Ashford.

— No cóż, ma’am… — zaczął, westchnął i przyznał prawie z rezygnacją: — Spieprzyłem sprawę i tyle.

— Może niezbyt konkretna, ale zgodna z prawdą analiza — zgodziła się Harmon bez złośliwości, której obawiał się Ashford.

Powodem jej braku była jego szczerość. Harmon miała złośliwe poczucie humoru i niesamowicie cięty język, ale obiektami jej elokwencji byli ci, który próbowali wyślizgać się od odpowiedzialności albo zwalić winę za własne błędy na innych. Na ruganiu i przycinkach zresztą się nie kończyło: dwóch dowódców dywizjonów już wyleciało ze składu skrzydła, w tym jeden z taką opinią w aktach, że dowódcą czegokolwiek mógł zostać jedynie w przypadku bezpośredniej boskiej interwencji.

— A przypadkiem zna pan może powody tego spieprzenia? — spytała, ujmując oburącz wskaźnik oparty o brzuch.

— Nadal próbuję się tego dowiedzieć — przyznał Ashford. — Wygląda to na feler w oprogramowaniu komputera taktycznego. Na wszelki wypadek sprawdzamy je z programem-matką, ale w tej chwili sądzę, że był to ludzki błąd, konkretnie mój, przy wprowadzaniu danych po kolejnym rozkazie. Kelly był zajęty obliczaniem przyspieszenia tego manewru, który mieliśmy wykonać, więc ja wprowadziłem nowe parametry. I musiałem zrobić to źle, bo gdy wykonaliśmy zaprogramowany zwrot, komputer obrócił nas o sto osiemdziesiąt stopni w niewłaściwym kierunku.

— Co dało taki oto rezultat — dokończyła Harmon i dała znak komandorowi McGyverowi.

W zasadzie pełnił on obowiązki szefa sztabu, jako że nie ustalono jeszcze, czy dowodzący skrzydłem kutrów powinien mieć swój sztab. Na znak Harmon nacisnął klawisz i holoprojekcja ożyła. Widać było, jak cztery maszyny Ashforda ustawiają się rufami do Minotaura i każda zostaje praktycznie natychmiast podświetlona na czerwono, gdy sprzężone działka laserowe udające grasery burtowe trafiły je w niczym nie osłonięte części, niszcząc natychmiast. McGyver zatrzymał obraz i cztery kutry zamarły niczym krople świeżej krwi.

— Gdyby to nie były ćwiczenia, skutki tego drobnego błędu byłyby raczej opłakane — oceniła rzeczowo Harmon. — Nie dla bezpośrednich zainteresowanych, bo nawet by nie poczuli, że giną, ale dla wszystkich pozostałych. Nie możemy dopuścić, by coś podobnego wydarzyło się w czasie walki.

Poczekała, aż wszyscy przytakną, nim przeniosła wzrok na Ashforda.

— Komandor McGyver, komandor Stackowitz i ja sprawdziliśmy nagrania i pańskie wyjaśnienie wydarzeń wydaje się mieć sens. To były długie ćwiczenia i w trakcie akcji parokrotnie wysyłaliśmy wam uaktualnienia sytuacji i nowe rozkazy, więc mogło się coś takiego przytrafić. W trakcie prawdziwego, przygotowanego zadania takich zmian powinno być znacznie mniej. Co nie oznacza, że podobna sytuacja jest niemożliwa.

Obecni ponownie przytaknęli — ćwiczenia zawsze były trudniejsze od zadań bojowych. Naturalnie nie licząc pewnego drobiazgu, jakim było prawdopodobieństwo, że zostanie się zabitym. O ile oczywiście w ogóle odnajdzie się przeciwnika, bo i z taką ewentualnością należało się liczyć. W przypadku ćwiczeń w trakcie jednego lotu wykonywano z zasady kilka „misji”, a ci, którzy je zaplanowali, wysilali wyobraźnię, by wymyślić niespodzianki jak najbardziej komplikujące życie ćwiczącym, i to w jak najmniej sprzyjającym momencie.

Wszyscy rozumieli sens i konieczność takiego postępowania, podobnie jak wszyscy wiedzieli, że Harmon i sztab skrzydła tworzą praktyczną doktrynę użycia lotniskowców i nowej generacji kutrów. To powodowało, że musieli postępować jeszcze bezwzględniej niż zwykle, i dlatego dołączyli do zespołu planującego Ernesta Takahashi. Co nie wszystkim dowódcom dywizjonów przypadło do gustu. Choć bowiem młodego zawadiakę lubili wszyscy, to jego reputacja uzyskana dzięki zmodyfikowaniu symulatorów lotu w bazie Kreskin powodowała, iż odruchowo mieli się przed nim na baczności.

Tego należało się spodziewać. I dlatego Jacquelyn Harmon wykazała większą perfidię. Zastanawiała się tylko, jaka cholera targnie Ashfordem, kiedy jego załoga znajdzie w końcu źródło problemu. Wychodziło jej, że duża… Naturalnie zakładając, że zorientuje się, w czym rzecz. Co zresztą było kolejnym elementem ćwiczeń, choć oni chwilowo nie mieli o tym pojęcia. Ciekawiło ją, czy pójdą o krok dalej i domyślą się, jak i dlaczego, a nie tylko tego, co się stało. Na pewno nie przyjdzie im to łatwo — Takahashi był na to zbyt sprytny i przewrotny.

Spojrzała na wcielenie niewinności będące obiektem jej przemyśleń i potrząsnęła w duchu głową. On naprawdę wyglądał niegroźnie… a fakt, że służył razem ze Smithem na HMS Leutzen, tylko ułatwił sprawę… Natomiast możliwość obserwowania reakcji Ashforda, gdy ten się zorientuje, że to szef jego własnej ekipy mechaników osobiście załadował mu sfelerowaną modyfikację oprogramowania, mogła być warta każdych pieniędzy.

O ile się zorientuje, że była to celowa manipulacja — bo plik został tak spreparowany, by wyglądało to na przypadkowy błąd. Bruce McGyver założył się z nią o pięć dolarów, że załoga Ashforda nigdy nie wpadnie na to, że celowo wprowadzono im błąd do programu. Harmon nie była tego taka pewna. Jednym z powodów, dla których lubiła Ashforda (choć naturalnie nie miała najmniejszego zamiaru dać mu tego odczuć), było to, że nie tylko był bystry, ale także dokładny. Jeżeli którykolwiek z jej podkomendnych miał szansę dojść prawdy, to właśnie on… A jeśli tego dokona, odziedziczy jedno z chwilowo nie obsadzonych dowództw dywizjonów. Ocena jego zdolności była akurat drugoplanową kwestią, ale przy tej okazji i to stanie się jasne.

Odchrząknęła i podjęła:

— Pozostawiając na razie czynnik, który to spowodował, skoncentrujmy się na skutkach, jakie miało to dla wszystkich.

Na jej znak Bruce ponownie włączył odtwarzanie. Towarzyszył temu czyjś przyciszony jęk, czemu akurat się nie dziwiła — wyglądało to bowiem tak, jakby Ashford wywołał lawinę. Zupełnie niezorganizowane już przez nikogo błędy innych dowódców posypały się jak z rękawa, zmieniając starannie zaplanowany atak w pandemonium. A żaden z nich nawet nie mógł liczyć na usprawiedliwienie, że ktoś mu grzebał w oprogramowaniu.

I to był właśnie prawdziwy powód całego pomysłu — nie danie nauczki Ashfordowi, lecz wszystkim. I przypomnienie im, że naczelną zasadą wojny nadal są prawa Murphy’ego oraz tego iż jednostki tak delikatne jak kutry rakietowe powinny darzyć je znacznie większym szacunkiem niż ktokolwiek inny.



* * *


— Wygląda na to, że w końcu do nich dotarło — zauważył z uśmiechem porucznik Gearman, gdy za ostatnim dowódcą dywizjonu zamknęły się drzwi. — Ciekawe, czy któryś z nich domyśli się, że wycięła pani numer komandorowi Ashfordowi?

— A niby kiedy powiedziałam, że zrobiłam coś takiego? — spytała niewinnie Harmon.

— Nie musiała pani nic mówić. Wystarczy, że Ernest uśmiecha się jak sławetny kot z Cheshire.

— Nie pochodzę od żadnych kotów — zaprotestował Takahashi.

— Na pewno nie — zgodził się komandor McGyver.

McGyver pochodził z planety Sphinx i był uderzająco przystojnym blondynem poruszającym się z pewnym trudem dzięki wypadkowi na nartach. Złamana noga uporczywie nie chciała się właściwie zrosnąć mimo wysiłków lekarzy, więc nadal utykał. Teraz uśmiechnął się promiennie, błyskając zębami, i dodał:

— Znacznie bardziej przypominasz mi łasicę. Albo węża. Takiego, co to prześlizguje się przez trawę, żeby ugryźć cię w tyłek, gdy nie patrzysz.

— Nie znam się na wężach, sir — oznajmił Takahashi. — Na Manticore ich nie ma.

— Za to są na Sphinksie — poinformowała go Stackowitz. — Naturalnie jak to na Sphinksie: węże mają nogi, których nigdy nie miały ziemskie gady, ale Sphinx zawsze słynął z nietypowych okazów flory i fauny.

— I ludzi? — dokończył McGyver z radosnym błyskiem w oczach.

— Kto by się ośmielił zasugerować coś podobnego, sir?! — Stackowitz podobnie jak Takahashi pochodziła z Manticore.

— Osobiście zawsze uważałem, że Carrol musiał w śnie opiumowym spotkać treecata, zanim wymyślił kota z Cheshire — zauważyła Harmon, rozwalając się wygodnie na fotelu.

— A wy zmieniacie temat — obruszył się Gearman. — Poleciła pani Ernestowi pomajstrować w jego oprogramowaniu, prawda?

— Może — odparła Harmon z rozleniwionym uśmiechem. Co, jak Gearman wiedział, było najbardziej zbliżoną do potwierdzenia odpowiedzią, jaką ktokolwiek był w stanie kiedykolwiek od niej usłyszeć.

Potrząsnął głową i rozsiadł się wygodniej — Harmon nie przypominała żadnego kapitana, jakiego dotąd spotkał. Była przynajmniej równie pewna siebie jak starannie wyselekcjonowana banda zabijaków, którymi dowodziła. Całe jej zachowanie zresztą idealnie pasowało do ich zachowań, łącznie z ciętym językiem i złośliwym poczuciem humoru. A także zaraźliwym entuzjazmem do nowych obowiązków i aktywnym popieraniem odrzucania sztywnego formalizmu wśród wszystkich oficerów, nie tylko należących do jej nieoficjalnego sztabu. Naturalnie po służbie.

Powinna urodzić się dwa tysiące lat temu, kiedy to młodzieńcy w jedwabnych szalikach pilotowali wynalazki jedynie z litości zasługujące na nazwę samolotu. Niemniej jednak te nietrwałe wynalazki uzbrojone były w karabiny maszynowe, a młodzieńcy latali na nich, polując na siebie nawzajem. Nazywano je myśliwcami i choć kutry rakietowe nie były myśliwcami, zarówno niekonwencjonalne, a dające doskonałe efekty metody szkolenia, jak i celowe rozbudzanie u podwładnych odpowiedniego nastawienia idealnie pasowały do mentalności pilota myśliwskiego.

Określenie to odgrzebała gdzieś Stackowitz i to ona pierwsza zaczęła używać słowa „myśliwcy”, którego nikt inny nawet nie znał. Kiedy wyjaśniła, o co chodzi, wszyscy je zaakceptowali, a do Harmon pasowało ono wręcz idealnie. A biorąc pod uwagę, jak nietypowe zadanie otrzymała, wątpliwe było, by bardziej konserwatywny oficer był w stanie sobie z nim poradzić. Nawet gdyby, na pewno nie osiągnąłby w tak krótkim czasie tak imponujących rezultatów.

Wszyscy zresztą w ciągu ostatnich pięciu miesięcy osiągnęli wiele. Natomiast tak kapitan Truman, jak i kapitan Harmon mogłyby według Gearmana niejednego nauczyć przedstawicieli dawno wymarłego fachu zwanych nadzorcami niewolników. Słynęli oni w starożytnym okresie historii Ziemi ze skuteczności w zmuszaniu innych do nadludzkich wysiłków. O ich istnieniu Gearman dowiedział się, przeglądając archiwalne bazy danych w poszukiwaniu dodatkowych informacji o myśliwcach i lotniskowcach. Jak się okazało, nie tylko on poświęcał na to wolny czas.

Obie panie kapitan zdołały także wytworzyć w załodze pokładowej i zwłaszcza w załogach latających skrzydła niezwykle wysokie morale i esprit de corps. W dużym uproszczeniu można było powiedzieć, że wszyscy byli dumni z przynależności do elitarnej formacji, i to dzięki obu dowódcom za takowe się uznali.

Przy okazji wyszedł na jaw pewien kłopot nomenklaturowo-towarzyski. Otóż na pokładzie znalazły się dwie panie kapitan, zajmujące w zasadzie równorzędne stanowiska. To, że Alice Truman była kapitanem z listy, nie miało w tej sytuacji znaczenia, gdyż nie chodziło o zakres obowiązków, a o formę zwracania się. Przy okazji poszukiwań informacji o lotniskowcach i myśliwcach odkryto, że posiadająca ich najwięcej w historii marynarka wojenna państwa zwanego USA lubowała się w skrótach nazw funkcji, tworzonych tak, by można je było wypowiedzieć jako jedno słowo. I tak na przykład odpowiednik Harmon na lotniskowcu pływającym nazywany był CAG (Commander Air Group). Spróbowano wymyślić coś podobnego, przy czym największą pomysłowość wykazał Takahashi, proponując Oficera Dowodzącego Kutrami Rakietowymi, w skrócie ODKR. Skrót nie miał naturalnie prawa się przyjąć, aczkolwiek swoistą ciekawostkę stanowiło to, iż chorąży przetrwał ów pomysł cały i zdrowy. W końcu stanęło na Dowódcy Skrzydła, czyli Desie, ale i tak używano go jedynie w wyjątkowych sytuacjach.

Był to drobiazg w obliczu problemów, z jakimi przyszło się wszystkim borykać, pierwszy raz bowiem w dziejach flot kosmicznych główne uzbrojenie okrętu bądź co bądź liniowego nie stanowiło jego integralnej części, a dowódca tegoż okrętu nie był w stanie go kontrolować w czasie walki. Alice Truman okazała się idealnym wyborem, gdyż była doświadczonym oficerem i miała dość wyobraźni, by zrozumieć, jak fundamentalne zmiany w tradycyjnej strukturze dowodzenia oznacza wprowadzenie do służby lotniskowców, i potrafiła patrzeć na to nie tylko przez pryzmat własnych ambicji. Niewielu oficerów byłoby w stanie pogodzić się bez zaciętej walki o wpływy z tym, że choć dowodzą okrętem liniowym, jeśli chodzi o rozmiary i znaczenie taktyczne, to ich rola ogranicza się do dostarczania kutrów na określoną pozycję, a po ich starcie do natychmiastowego odlotu w bezpieczne miejsce. A w tym czasie zwykły kapitan RMN dowodzący skrzydłem zajmował się walką, mając do dyspozycji dwa razy więcej dział energetycznych i ponad sześć razy więcej wyrzutni rakiet niż dowódca krążownika liniowego klasy Reliant.

Wymagało to pełnej i prawdziwej współpracy między Truman i Harmon, a nie walki podjazdowej na każdym kroku o to, kto jest ważniejszy. Nie ulegało wątpliwości, kto dowodził okrętem, ale Truman musiała być na tyle inteligentna, by orientować się, w którym momencie Harmon staje się od niej ważniejsza. Dlatego też musiały wspólnie ustalić strefy wpływów i odpowiedzialności, by następni kapitanowie lotniskowców i dowódcy skrzydeł wiedzieli, czego się trzymać. Udało im się to przeprowadzić w zaskakująco bezkolizyjny sposób i na dodatek także w sposób kompletny.

Gearman zaś siłą rzeczy stał się autorem zasad obowiązujących mechaników pokładowych i obsługę techniczną kutrów równocześnie. Powód był prosty — należał do sztabu Harmon i zarazem był mechanikiem pokładowym Harpy, czyli jej osobistego kutra noszącego zresztą nadal kryptonim radiowy „Gold 1”. Był też doskonałym inżynierem i przyznawał się bez bicia, że nadal czuje się jak dzieciak, który dostał pod choinkę wspaniałe zabawki i jeszcze się nimi nie nacieszył.

Kutry typu Strike były wyposażone w kompensatory bezwładnościowe i mogły rozwijać niewiarygodne wręcz przyspieszenia. Natomiast obiektem największych zachwytów był reaktor. Ćwiczenia opracowane przez Truman i Harmon wydawały się potwierdzać teoretyczną doktrynę użycia kutrów i lotniskowców stworzoną przez wykładowców Zaawansowanego Kursu Taktycznego, choć oczywiście przy okazji ujawniły się błędy bądź brak zrozumienia niektórych kwestii przez jej autorów. Wszelkiego typu mankamenty były na bieżąco naprawiane, a same kutry udowadniały, iż w istocie są takie, jak głosiła teoria.

Dla Gearmana największym zaskoczeniem były różnice spowodowane zmianą rodzaju reaktora. Zdawał sobie co prawda sprawę, jakie one powinny być, ale była to świadomość teoretyczna. Dopiero empiria przekonała go ostatecznie, przy okazji wywołując refleksję, ileż to innych „znanych i oczywistych” prawd okazałoby się fałszywych, gdyby poddano je takiemu praktycznemu sprawdzianowi. Dzięki Graysonowi spora liczba osób, i to całkiem wysoko postawionych, tak w Gwiezdnym Królestwie, jak i w Royal Manticoran Navy musiała rozważyć niektóre z tych znanych prawd w zupełnie nowym świetle. Ciekawiło go, kiedy osoby odpowiedzialne za projektowanie i budowę nowych okrętów dojdą po tych doświadczeniach do wniosku, że rozsądne jest montowanie reaktorów atomowych przynajmniej na mniejszych, ale „normalnych” okrętach wojennych.

Teraz, znając zarówno teorię, jak i praktykę, rozumiał, dlaczego pierwsze prymitywne reaktory atomowe rzeczywiście były niebezpieczne. I to zarówno na Ziemi, jak i potem na Graysonie, gdy „wynaleziono” je ponownie. Naturalnie większość nowinek technicznych (i nie tylko nowinek) stanowiła zagrożenia, gdy używali ich ignoranci lub gdy nie były używane odpowiednio. A z książek, do których dokopano się, tworząc podręcznik obsługi nowych reaktorów, wynikało jasno, iż pionierzy energii atomowej na Ziemi nie zrozumieli albo nie zdawali sobie sprawy z wielu problemów, radośnie i nieodpowiedzialnie przystępując do praktycznego jej wykorzystywania jako źródła zasilania. Najbardziej zaskoczyła go beztroska, z jaką zdecydowali się na tworzenie dużych ilości radioaktywnych odpadów, nie mając pojęcia, jak się ich pozbyć. Z drugiej strony przyznawał, że ci, którzy uważali, iż z czasem takie rozwiązanie zostanie znalezione, mieli rację, i gdyby nie histeria idiotów, którzy wylali dziecko z kąpielą, Ziemia poradziłaby sobie z tym problemem. A tak…

A tak Gearman dopiero teraz miał okazję zapoznać się bliżej z reaktorami atomowymi. I pokochać je. Były mniejsze, lżejsze i łatwiejsze w użyciu od fuzyjnych, a ich samowystarczalność nadal go zadziwiała. Podczas poprzedniego przydziału na kuter rakietowy jego największym, graniczącym wręcz z manią prześladowczą zmartwieniem było paliwo, a to dlatego, że miał go naprawdę niewielki zapas. Teraz sprawą paliwa nie musiał się w ogóle przejmować i był to luksus, który niesamowicie mu odpowiadał. Reaktory atomowe miały rzecz jasna swoje minusy, w tym największy, czyli procedurę alarmowego wyłączania w przypadku uszkodzenia. W reaktorze fuzyjnym, jeśli pole siłowe utrzymało się wystarczająco długo, by wyciekł z niego wodór, w zasadzie nic groźnego nie następowało. Tu rdzeń reaktora był równocześnie paliwem i jeśli zabrakłoby chłodzenia, zrobi się naprawdę niemiło… Jedyną pociechę stanowiły spokój, pewność siebie i wiara w zabezpieczenia inżynierów graysońskich. Nie oznaczało to naturalnie, że zgodziłby się z nimi każdy inżynier z Gwiezdnego Królestwa — technika graysońska była prymitywniejsza i często stosowano ryzykowniejsze rozwiązania niż…

W tym momencie Gearman skrzywił się w duchu i sklął od półgłówków. Owszem, tak było, gdy Grayson wstępował do Sojuszu, ale przez te dziewięć i pół roku sytuacja dość diametralnie się zmieniła, o czym dobitnie świadczyły choćby generatory bezwładnościowe najnowszej generacji.

Z rozmyślań do reszty wybił go głos Harmon mówiącej do Stackowitz:

— Przekonałam skipper, żeby na jutrzejsze ćwiczenia zmarnowała trochę amunicji.

Stackowitz aż pojaśniała z zadowolenia.

— Ostrej czy ćwiczebnej? — spytała mimo to.

— Takiej i takiej. Ćwiczebnej do strzelania w kierunku Minnie, ostrej do wszystkiego innego. — Harmon uśmiechnęła się drapieżnie. — W tym pełnych ćwiczeń z wojny elektronicznej na pięć dywizjonów.

— Dostaniemy „Ghost Ridery”? — Oczy Stackowitz rozbłysły.

— Ano. Właśnie dostaliśmy zupełnie nowe głowice pozorujące z najnowszymi wzmacniaczami sygnałów. Te, o których mówiłaś mi w zeszłym miesiącu. Musimy co prawda podzielić się nimi z bazą Hancock, ale wystarczy dla wszystkich.

— No, no… — westchnęła Stackowitz prawie nabożnie i uśmiechnęła się równie miło jak Harmon. — Mówiłam ci, Bruce, co nam da ich posiadanie. Teraz ci pokażę. Mogę się założyć o piątkę, że zmniejszą możliwość wyśledzenia nas przez Minotaura o trzydzieści pięć procent, mimo że będą wiedzieli, gdzie jesteśmy.

Ostatnie zdanie skierowane było do McGyvera.

— Piątkę powiadasz? — powtórzył. — No dobrze: zakład stoi. Harmon potrząsnęła głową.

— Niektórzy gotowi są zakładać się o kierunek wschodu słońca — skomentowała. — Ale skoro te istotne kwestie finansowe mamy już za sobą, to proponuję, żebyśmy się zabrali do szczegółów ćwiczeń. Po pierwsze, Barb…

Pochyliła się, opierając łokcie o blat, i mówiła dalej, co i jak chce osiągnąć, a wszyscy zebrani słuchali jej uważnie, notując od czasu do czasu istotne detale.



Rozdział XIX

Earl White Haven stał na galerii pokładu hangarowego i wyglądał przez pancerne okno, obserwując jasno oświetloną kryształową pustkę wypełniającą pokład hangarowy jak zwykle w czasie startów i lądowań. Miał dziewięćdziesiąt dwa lata standardowe i przez ostatnie siedemdziesiąt znacznie więcej czasu spędził w przestrzeni niż na powierzchni, a mimo to pojęcie tego, co normalne, nadal miał takie samo jak w dzieciństwie spędzonym na powierzchni Manticore.

Powiedzenie „kryształowo czyste powietrze”, a raczej „kryształowo przejrzyste” nadal było dlań naturalne, mimo że traciło sens dla każdego, kto choć raz zobaczył, jak przejrzysta jest próżnia. Mimo to nadal wszyscy go używali, nie zwracając uwagi na jego błędność. Dawało to nieco surrealistyczne wrażenie…

Prychnął cicho, słuchając wsuniętej w lewe ucho pluskwy przekazującej rozmowy między kontrolą lotów a pilotem nadlatującej pinasy. Zawsze miał skłonność do myślenia o różnych bzdurach, czekając na coś bez konkretnego zajęcia, ale zauważył, że ostatnio zdarza mu się to częściej.

Kątem oka obserwował wartę trapową ustawiającą się na pozycji. Marines poruszali się ze zwyczajową precyzją, ale ubrani byli w brązowo-zielone mundury, nie zaś w czarno-zielone jak powinni… Cóż, superdreadnought Benjamin the Great (zwany potocznie, acz poza zasięgiem słuchu kapitana Benjy) był graysońskim okrętem, więc niby z jakiej racji miałby się na nim znaleźć kontyngent Royal Manticoran Marine Corps. Okręt miał na pokładzie graysońskich Marines, a że on się do tego nadal nie mógł przyzwyczaić, to już był jego problem…

Benjamin the Great ledwie od standardowego roku należał do Marynarki Graysona i najprawdopodobniej był najpotężniejszym okrętem w znanej części galaktyki. Był nim na pewno, gdy ukończono jego budowę, ale ostatnio standardy okrętów liniowych zmieniały się tak szybko, że rok stanowił długi czas. Po prawie siedmiu stuleciach stopniowej, by nie rzec powolnej, ewolucji całą podstawową koncepcję tego, co najważniejsze w okręcie wojennym, wrzucono w tygiel i nikt tak do końca nie był pewien, co z niego wyjdzie. Wszyscy wiedzieli jedynie, iż znane uzbrojenie i taktyka zostaną zastąpione przez coś nowego i odmiennego, co skutecznie może przekreślić ich umiejętności i z takim trudem zdobytą wiedzę.

Nikt poza Sojuszem nie zdawał się czegokolwiek podejrzewać i to była jedyna prawdziwa pociecha w tym całym zamieszaniu. White Haven z jednej strony żałował, że sami na to wpadli, ale nie miał zamiaru mówić tego głośno. Zrobił to tylko raz i Honor dała mu wtedy tak popalić, że aż powietrze wyło. Całkiem zresztą słusznie.

Jak zawsze gdy o niej pomyślał, zabolało go, a ból pogłębił się dzięki jego wrednej pamięci. Pamięć miał doskonałą, a teraz złośliwie przypominała mu ona ich wszystkie spotkania, i to ze szczegółami. Ponieważ nie było ich dużo, dodała do nich nagranie z egzekucji… Wszystkie obrazy były bolesne, bo nawet te przelotne wiązały się z jej powrotami z wykonanego zadania na ledwie zdatnym do lotu okręcie, po kolejnej bohaterskiej i głupiej próbie wypełnienia obowiązku, podczas której omal nie dała się zabić. Nie była głupia, więc dlaczego za każdym razem robiła to samo, wiedząc, że w końcu przeciwnik będzie miał szczęście i…

Z trudem zmusił się, by przestać o tym myśleć, wiedząc, do czego to doprowadzi. Nie całkiem zdążył, gdyż poczuł pierwsze objawy gniewu. Wiedział, że to głupie, ale był na nią wściekły, że dała się zabić, i mimo ośmiu standardowych miesięcy, jakie upłynęły od jej śmierci, nadal jej tego nie wybaczył.

Zamknął oczy i westchnął — samego go to denerwowało i nic nie mógł na to poradzić. A poza tym gdyby nie obwiniał jej o to, że dała się zabić, musiałby obwiniać siebie. A to było znacznie trudniejsze…

Otworzył oczy i zacisnął zęby. Znał Honor dziewięć i pół roku: pierwszy raz spotkali się w tym właśnie systemie, gdy prowadziła ciężki krążownik na spotkanie krążownika liniowego, by obronić planetę, której los właśnie nie powinien był jej zbytnio obchodzić. Ostatni raz spotkali się w jej rezydencji krótko po tym, jak zdał sobie sprawę, że ona nie jest już najlepszym młodym oficerem, którego znał i którego karierę starał się pilotować zgodnie z obowiązkami starszych rangą. Przez te wszystkie lata ich znajomość była czysto zawodowa, a on widział w niej jedynie doskonałego oficera i swego następcę. Albo tak mu się przynajmniej wydawało. Gdy ustawiła go do pionu wtedy w bibliotece, słusznie zarzucając mu uprzedzenie bez zapoznania się z tematem, miała rację. I dlatego tak go to trafiło.

I w tym właśnie momencie zrozumiał, że nie ma już do czynienia z młodszym, mniej doświadczonym oficerem, który być może kiedyś mu dorówna albo i go przewyższy. Owszem: różnica stopni nadal była spora (przynajmniej jeśli brać pod uwagę stopnie posiadane przez oboje w Royal Manticoran Navy), ale stali się już sobie równi tak pod względem umiejętności, jak i doświadczenia.

Zrozumiał wtedy nie tylko to, zrozumiał także, że ma do czynienia z niezwykle atrakcyjną i pociągającą kobietą. Do tej pory nie miał pojęcia, czym się zdradził — uważał, że po tylu latach doświadczeń dworsko-politycznych panuje nad sobą doskonale. Nie ulegało jednak kwestii, że czymś się musiał zdradzić, gdyż Honor zorientowała się, co do niej poczuł. Musiał to być drobiazg, ale ona zawsze miała niezwykły talent do zauważania podobnych niuansów w ludzkim zachowaniu.

A o tym, że się domyśliła, najdobitniej świadczył fakt, iż skróciła swój urlop i powróciła do aktywnej służby tak szybko, jak tylko zdołała to zorganizować. I przez to została wysłana jako eskorta konwoju i wpadła w zasadzkę w systemie Adler. Dostała się do niewoli i została zamordowana… bo w uczciwej walce nie byliby w stanie jej zabić. A winny temu wszystkiemu był on sam!

Gdyby lepiej się kontrolował, nie musiałaby przed nim uciekać i nie zginęłaby… czuł coraz większą wściekłość i z trudem nad nią panował. Powinien przede wszystkim zdać sobie wcześniej sprawę z tego, co do niej czuje, tyle że zmiany te następowały tak nieznacznie i powolutku, że po prostu nie domyślił się nawet, że zachodzą. Albo też w pewnym momencie dotarło to do niego, uznał to za brednie i świadomie przestał zauważać — na początkowym etapie było to całkiem możliwe.

Teraz znał całą prawdę.

A ona była martwa.

Nie było więc sensu dalej samego siebie oszukiwać.

Nad stanowiskiem cumowniczym zaczęły migać żółte światła wyznaczające drogę dolotową, co oznaczało, że pinasa kończy manewr, ale White Haven nie zwrócił na to uwagi pogrążony w smętnych rozmyślaniach. Jakoś tak wychodziło, że gdy którąś kobietę pokochał, przytrafiało jej się coś złego. Emily została kaleką, Honor zginęła…

Choć w tej pierwszej kwestii jego winy nie było — Emily miała wypadek, w którym została zmasakrowana. Lekarze nie wierzyli, że przeżyje, a jej kalectwo spowodowane było tym, że należała do tych nielicznych, u których kuracja regeneracyjna była niemożliwa. Zupełnie jak u Honor… Mógł się winić jedynie za to, że nie było go wówczas przy niej, gdyż pracował w gmachu Admiralicji. Być może zdołałby zapobiec wypadkowi… Było to nonsensowne obwinianie się — mąż i żona nie mogą przez cały czas przebywać razem, a gdyby był wtedy z nią, mógłby z równym powodzeniem zginąć, jak ją uratować. Ale w takich przypadkach logika nie miała znaczenia…

Kiedy okazało się, że przeżyła i że w opinii lekarzy nigdy nie zdoła opuścić fotela z aparaturą podtrzymującą życie, nie wierzył. Było to pięćdziesiąt lat temu, ale dobrze pamiętał, ile czasu i pieniędzy poświęcił na szukanie ratunku. Sprawdził najlepsze szpitale i akademie medyczne Ziemi, Beowulfa, Hamiltona i paru innych planet słynących z wysokiego poziomu medycyny. Dopiero gdy się przekonał, że nie ma ratunku i kobieta pełna życia została na zawsze przykuta do fotela inwalidzkiego, załamał się. Szok był zbyt silny — aktorka, pisarka, producentka, analityk-historyk o w pełni sprawnym umyśle zdająca sobie sprawę, że nigdy nie wsiądzie na konia, nie zagra w tenisa czy nie zjedzie na nartach, co uwielbiała, ponieważ może poruszać w siedemdziesięciu pięciu procentach jedną ręką, a od szyi w dół jest sparaliżowana. I że jako osoba poddana prolongowi ma przed sobą przynajmniej sto lat życia w fotelu sterowanym impulsami z przyłącza do kręgosłupa.

To nie ona się załamała, lecz on. Poczucie winy, bezsilność, rozpacz i parę innych uczuć rozłożyły go równo i dokładnie. Sprowadzało się to do tego, że zawiódł osobę, którą kochał i która na niego liczyła, i znienawidził się za to.

Gdyby nie Theodosia Kuzak, raczej nie zdołałby poskładać się do kupy. Zwrócił się do niej z prośbą o pomoc, gdy uzmysłowił sobie, że jakkolwiek by się starał, sam nie da sobie rady. A wybrał ją, bo miał do niej zaufanie, znali się od dzieciństwa i była jego przyjacielem i godną zaufania, bezpieczną osobą. Wtedy na krótko została także jego kochanką.

Nie był z tego dumny, ale nie miał już sił — zbyt długo próbował być opoką, królewskim oficerem, mężem i wszystkim, czym powinien. Najważniejsze mu się nie udało i dłużej już nie potrafił. Zrozumiała to, podobnie jak zrozumiała, dlaczego ją wybrał — powodem było zaufanie, nie miłość.

A ponieważ była jego przyjacielem, pomogła mu odszukać fragmenty stanowiące niegdyś Hamisha Alexandra i posklejać je razem w całość przypominającą tego, kim był przedtem, albo kim sądził, że jest. A kiedy tego dokonała, wypchnęła go delikatnie acz skutecznie, by żył tak jak powinien, i pozostała jego przyjacielem. Był to dar, za który wiedział, że nigdy nie zdoła się odwdzięczyć.

Dzięki niej przetrwał i odkrył, lub odkrył ponownie, coś, o czym podświadomie cały czas wiedział. Że kocha swoją żonę. Że zawsze ją kochał i zawsze będzie ją kochał. I to właśnie było powodem aż tak głębokiego załamania i tego, że nie mógł sobie wybaczyć, iż nie zdołał jej pomóc. I dlatego też musiał szukać pomocy u kogoś innego, bo ona miała aż za dużo własnych problemów. Było to tchórzliwe, ale okazało się skuteczne.

A Emily wiedziała. Nie powiedział jej, bo nie musiał — powitała go uśmiechem, który nadal rozświetlał pokój i topił mu serce. Nigdy o tym nie rozmawiali, bo nigdy nie musieli. Takie informacje przepływały na jakimś wewnętrznym poziomie i był tego pewien. Wiedziała, co zrobił, dlaczego i dlaczego wrócił. A on wiedział, że ona wie.

Nigdy ponownie od niej nie odszedł. Pojawiło się w jego życiu kilka kobiet, ale były to przelotne romanse. Oboje należeli do rodzin arystokratycznych i kosmopolitycznych, których zasady moralne i światopogląd dość znacznie różniły się od powszechnych na Sphinksie czy Gryphonie. Najczęściej były to licencjonowane kurtyzany, których na Manticore było sporo. Emily wiedziała o tym, że zawsze były to kobiety, które lubił i szanował, ale żadnej z nich nie kochał. Oczywiście nie była zachwycona jego romansami, ale fizycznie nie mogli być razem, a on był normalnym, zdrowym mężczyzną. Czuła ból nie z powodu jego zdrady, ale dlatego, że przypominało jej to, co utracili. Zawsze był dyskretny, ale nigdy nie próbował przed nią ukryć prawdy. Winien był jej uczciwość, a duchowo pozostała jedną z najsilniejszych osób, jakie w życiu znał. I jedyną, którą kochał.

Aż do owego wieczoru w bibliotece, gdy zdał sobie nagle sprawę, że w jakiś niewytłumaczalny sposób pokochał także Honor. Wiedział, że nigdy nie posunąłby się dalej, ale ona o tym nie wiedziała… A teraz, gdy już nie żyła, nie musiał dłużej się okłamywać — to nie była przelotna słabość, nad którą panował. To była głęboka i prawdziwa miłość, taka sama, jaką wiele lat wcześniej poczuł do Emily. I w pewien upiorny sposób, choć nikt inny nie miał o tym pojęcia, zdradził w ten sposób obie kobiety, które kochał. To, co czuł do Honor, nie zmieniło jego uczuć do Emily — były to dwie oddzielne sprawy i dwa osobne uczucia. Ale sam fakt, że to czuł, był zdradą. A to, że uzmysłowił swoje uczucia Honor, spowodowało jej ucieczkę i śmierć.

Nigdy nie miał zamiaru zrobić niczego podobnego, gorzej nawet — nigdy nie zrobił świadomie niczego, co mogłoby być zdradą którejkolwiek z nich. Nikt nie miał pojęcia, że między nim a Honor nigdy nic nie zaszło. Natomiast on wiedział, i to było najważniejsze. I najbardziej wstrząsające, bo nigdy by się nie podejrzewał, że pokocha dwie zupełnie różne, choć na swój sposób wspaniałe kobiety. Z których jedna do śmierci pozostanie kaleką, a druga była martwa…

Ta świadomość bolała czasami wręcz niewyobrażalnie.

Za szybą pojawił się smukły kształt pinasy i znieruchomiał. Wyciągnęły się ku niemu mechaniczne cumy, a White Haven wziął głęboki oddech i otrząsnął się z rozmyślań. Wyjął z ucha pluskwę i włożył ją do kieszeni, obciągając odruchowo kurtkę mundurową.

Cumy unieruchomiły pinasę, warta trapowa wyprężyła się na baczność, a do śluzy podjechał rozsuwany korytarz. Hamish Alexander, trzynasty earl White Haven, uśmiechnął się złośliwie, widząc znerwicowanie dowodzącego wartą trapową porucznika Marynarki Graysona. Nie dziwił mu się — w końcu nie co dzień przyjmował na pokładzie Pierwszego Lorda Przestrzeni Royal Manticoran Navy i wicepremiera rządu Gwiezdnego Królestwa Manticore. A naturalne było, iż wszystkim członkom załogi zależało, by przy tej okazji okręt wypadł jak najlepiej.

Jemu zresztą także. Tym bardziej że poza służbą i wykonywaniem obowiązków niewiele już mu zostało. Pod tym względem niczym nie różnił się od Emily czy Honor — żadne z nich nie potrafiło zignorować tego, co uważało za swój obowiązek. Mógł więc choć próbować dowieść, że jest godny obu tych kobiet, które tyle dlań znaczyły…

Wziął się w garść i uśmiechnął kwaśno — zawsze miał skłonności do rozważań na tematy osobiste w najmniej odpowiednim momencie…

Wiele lat temu po ćwiczeniach w symulatorze, które zmieniły się w katastrofę, pewien instruktor taktyki w randze porucznika wziął na stronę midszypmena czwartego rocznika, który dowodził w nich niebieskimi, i palnął mu mówkę. To, co się stało, nie było winą Hamisha Alexandra, ale czuł się tak winny, jakby to on wszystko sknocił. Porucznik Raoul Courvosier zorientował się, że tak jest, i dlatego uznał za niezbędne wyprowadzić go z błędu. Patrząc mu prosto w oczy, powiedział wówczas:

— Istnieją dwie rzeczy, których żaden dowódca ani w ogóle żaden człowiek nie potrafi i nie będzie potrafił kontrolować, panie Alexander. Nie da się kontrolować poczynań innych i postępowania Pana Boga. Inteligentny oficer będzie próbował przewidzieć jedno i drugie i brać na nie poprawkę, ale mądry oficer nie będzie obwiniał się o to, że los się wtrącił i spieprzył idealny plan, bez ostrzeżenia na dodatek. Niech się pan do tego przyzwyczai, bo jedną z niewielu pewnych rzeczy w tym wszechświecie jest to, że Bóg ma specyficzne poczucie humoru… i doskonałe wyczucie czasu.

Raoul zawsze potrafił zgrabnie ująć rzecz w słowa… Hamish Alexander uśmiechnął się do wspomnień i słysząc pierwsze dźwięki trąbki, ruszył, by powitać na pokładzie sir Thomasa Caparelliego i swego brata.



Rozdział XX

— To naprawdę wspaniały okręt, Hamish — ocenił lord William Alexander, gdy adiutant brata, porucznik Robards wprowadził ich do admiralskiej kabiny po zakończeniu zwiedzania. — Ta kabina też zresztą nie należy do najgorszych.

— Nie należy — zgodził się White Haven. — Siadajcie, proszę. I wskazał wygodne fotele stojące przed biurkiem. Robards poczekał, aż cała trójka zajmie miejsca, a potem nacisnął klawisz interkomu.

— Tak? — rozległ się dźwięczny sopran.

— Wróciliśmy — powiedział zwięźle.

— Naturalnie, sir.

Prawie natychmiast otworzyły się drzwi prowadzące do sekcji kuchennej i wyszła z nich bosman Tatiana Jamieson, osobisty steward admirała White Havena. Niosła srebrną tacę, na której stały cztery kryształowe kielichy i omszała butelka. Postawiła tacę na biurku, ostrożnie zdjęła lak pieczętujący butelkę i sprawnie wyciągnęła z niej korek. Powąchała go, uśmiechnęła się z zadowoleniem i napełniła kielichy winem o głębokim, czerwonym kolorze. Podała naczynia gościom, gospodarzowi i porucznikowi Robardsowi, po czym skłoniła głowę i wyszła bez słowa.

— A więc bosman Jamieson nadal się tobą opiekuje? — spytał William, przyglądając się pod światło rubinowemu płynowi. — Ile to już… czternaście standardowych lat?

— Nadal i rzeczywiście to już czternaście lat — potwierdził zapytany. — I możesz przestać mieć złudzenia, że uda ci się zwabić ją do siebie. Jest zawodowym podoficerem Królewskiej Marynarki do szpiku kości i nie interesuje jej cywilna kariera, opiekunki twojej piwniczki. Nie rób miny uciśnionej niewinności, bo doskonale wiem, co od lat knujesz. Aha, i możesz przestać przyglądać się tak podejrzliwie temu, co masz w kielichu: to nie ja wybierałem to wino, tylko ona. Z pół tuzina odmian przysłanych przez Protektora.

— A, to zmienia postać rzeczy! — ucieszył się William i upił niewielki łyk.

Po czym zamarł na moment zaskoczony i wypił drugi znacznie większy.

— Dobre! — ucieszył się. — Całe szczęście, że taki ignorant jak ty ma takiego specjalistę jak bosman Jamieson, bo piłbyś samo piwo albo ocet!

— W przeciwieństwie do niektórych cywilnych obiboków oficerowie liniowi są nieco zbyt zajęci, by wyrobić sobie snobistyczny smak — odpalił uprzejmie White Haven i dodał: — Zgodzi się pan ze mną, sir Thomas?

— W życiu, milordzie! — oznajmił odruchowo Pierwszy Lord Przestrzeni, choć prawie się przy tej okazji uśmiechnął.

Sir Thomas Caparelli nigdy nie czuł się tak naprawdę swobodnie w towarzystwie earla White Haven, z którym zresztą nigdy specjalnie się nie lubili. Znaczna część tej niechęci zniknęła jednak w ciągu ostatnich ośmiu czy dziewięciu lat dzięki konieczności współpracy spowodowanej przez toczącą się wojnę. Włosy Caparelliego przyprószone były siwizną, co z wiekiem miało niewiele wspólnego. Problemy związane z odpowiedzialnością za prowadzenie wojny wyryły też nowe zmarszczki na jego twarzy.

— Nie najgorsza strategicznie decyzja — ocenił White Haven, kosztując wina, po czym spojrzał na Robardsa i spytał: — Kapitan Albertson jest gotów?

— Tak, milordzie. Kiedy tylko będzie to panu odpowiadało.

— Hmm… — White Haven odstawił kielich i przyglądał mu się przez kilka sekund. — W takim razie bądź uprzejmy przekazać mu, że zjawimy się za jakieś trzydzieści do czterdziestu minut.

— Oczywiście, milordzie.

Była to raczej drastyczna zmiana planów, ale Robards nawet nie mrugnął okiem. Dopił wino, skłonił się i wyszedł równie sprawnie jak bosman Jamieson.

— Doskonale wyszkolony młody człowiek — zauważył z uznaniem William Alexander, gdy za Robardsem zamknęły się drzwi, po czym dodał, spoglądając na brata: — Jak sądzę, miałeś jakiś powód, by go odesłać?

— Dobrze sądzisz. — Hamish przyjrzał się obu gościom. — Prawdę mówiąc, nawet dwa, ale ważniejsze jest przeczucie, że zjawiliście się tu z nieco innych powodów, niż oficjalnie podano. Podejrzewam też, że niestety znam jeden z nich, i w tych warunkach wolałem przedyskutować swoje podejrzenia w gronie samych poddanych Korony.

— Aha. — William ponownie upił wina, przyglądając się bratu z namysłem, a potem uniesieniem brwi zachęcił go do wygłoszenia dalszego ciągu.

— Od niemal standardowego roku próbuję skompletować Ósmą Flotę i nadal nie dysponuję wszystkimi mającymi wchodzić w jej skład jednostkami. Co więcej, dostałem wszystkie okręty obiecane przez Graysona, Erewhon i inne systemy Sojuszu, natomiast nie wszystkie obiecane przez Królewską Marynarkę. Nadal brak mi prawie dwóch pełnych eskadr, konkretnie siedemnastu superdreadnoughtów. I nic w otrzymywanych ostatnio informacjach nie wskazuje, by miały się tu one pojawić jutro. Czy słusznie podejrzewam, że Allen przysłał mi swego zastępcę i najstarszego lorda Admiralicji, żeby wytłumaczyli mnie i Protektorowi, skąd to opóźnienie?

I spojrzał na nich wyczekująco.

Caparelli i William wymienili spojrzenia i po chwili odezwał się sir Thomas:

— Słusznie. A superdreadnoughty rzeczywiście nie pojawią się jutro ani za tydzień. Nie pojawią się przez co najmniej dwa standardowe miesiące.

— To zbyt długo — odparł równie spokojnie i cicho White Haven. — Już nadto zwlekamy. Widzieliście szacunkowe oceny sił do obrony systemu Barnett, jakimi obecnie dysponuje Theisman?

— Ja widziałem — przyznał Caparelli.

— W takim razie wie pan, że do niego posiłki docierają szybciej niż do mnie. Dajemy przeciwnikowi czas na złapanie oddechu i zreorganizowanie sił, na co nie możemy sobie pozwolić. Zwłaszcza w sytuacji, gdy po przeciwnej stronie zaczął decydować zawodowiec tej klasy co Esther McQueen.

— Nie wiemy, na ile McQueen ma swobodę decydowania — zauważył Caparelli. — Pat Givens nadal nie jest pewna, bo jej analitycy mają za mało danych, ale sądzę, że istnieje nie więcej niż dwadzieścia pięć procent szans na to, by Komitet dał jakiemukolwiek oficerowi Ludowej Marynarki dość władzy, by ten mógł stworzyć własną strategię. Komitet za bardzo boi się przewrotu.

— Z całym szacunkiem, sir, ale Pat się myli — oznajmił twardo White Haven. — Walczyłem z McQueen i uważam ją za najlepszego stratega, jaki został w szeregach Ludowej Marynarki. Myślę, że Komitet także zdaje sobie z tego sprawę. Poza tym informacje wywiadu są zgodne co do tego, że McQueen jest osobą ambitną. Skoro my o tym wiemy, to Pierre i Saint-Just na pewno też. A jeśli wiedzą, to nie mogę sobie wyobrazić, że wybierają na sekretarza wojny kogoś takiego, nie zamierzając pozwolić mu na decydowanie w znacznej mierze o dalszej strategii prowadzenia wojny.

— Przyznam, że nie nadążam za twoją logiką — wtrącił William.

— To pomyśl, Willie. Jeśli wiesz, że ktoś stanowi zagrożenie dla twojego stanowiska, ale jednak dajesz mu stołek, na którym ma więcej władzy, niż miał poprzednio, to znaczy, że masz powód, który uznajesz za ważniejszy od potencjalnego zagrożenia, jakie stanowi ten ktoś. Skoro Komitet ściągnął ją na Haven i mianował sekretarzem wojny, to dlatego tylko, że doszli do wniosku, że sytuacja militarna jest tak tragiczna, że musi się nią zająć zawodowiec… nawet jeśli ten zawodowiec może spróbować przejąć władzę. A skoro zdecydowali się na to, byliby bezdennymi idiotami, gdyby nie pozwolili jej decydować o przynajmniej większości posunięć.

I dlatego dawanie jej czasu jest poważnym błędem z naszej strony.

Ostatnie zdanie wygłosił, spoglądając na Caparelliego.

— Jest to logiczne rozumowanie — przyznał Caparelli, pocierając zmęczonym gestem czoło. — Analitycy Pat szli tą samą drogą, ale może ten wniosek wydał im się zbyt prosty… Podzielają pańską opinię dotyczącą powodów, dla których Komitet ściągnął ją na Haven i mianował sekretarzem wojny, natomiast wątpią, by Komitet i wszechobecny Urząd Bezpieczeństwa były jeszcze zdolne instytucjonalnie do wykorzystania jej doświadczenia. Wymagałoby to nie tylko zmian, ale wręcz całkowitego przewartościowania stosunków między korpusem oficerskim a komisarzami ludowymi.

— Oficjalnie z całą pewnością, ale oczywiste jest, że przynajmniej niektórzy dowódcy Ludowej Marynarki osiągnęli jakoś porozumienie z przydzielonymi im komisarzami. Może i nieformalne, ale skuteczne — zaoponował White Haven. — Theisman na ten przykład. Wskazuje na to taktyka, jakiej użył w Seabring czy wydanie zasobników holowanych siłom mającym zaatakować Adler. Nie odważyłby się na to, nie mogąc liczyć na poparcie swojego komisarza. A to znaczy, że sytuacja staje się naprawdę niebezpieczna. Podzielona struktura dowodzenia przeciwnika działała na naszą korzyść, natomiast współpraca i zaufanie oficerów i politruków to coś wręcz przeciwnego. Połączenie może okazać się bardziej pomysłowe, niż można by podejrzewać. Drugim takim przykładem, i to znacznie niebezpieczniejszym, jest McQueen. Musiała dogadać się ze swoim komisarzem, inaczej nie zdołałaby stłumić rewolty Lewelerów. A Komitet mógł się zgodzić na ten wyjątek, nie mając wyjścia. To się z czasem zemści, ale w tej chwili bardziej nas interesuje teraźniejszość, a obecnie stanowi to coraz poważniejsze zagrożenie dla nas.

— Możesz mieć rację, Ham — przyznał William. — Ale nic na to nie poradzimy. A okrętów nie dostaniesz z tego prostego powodu, że ich póki co nie mamy.

— Ale… — zaczął White Haven.

I umilkł, widząc podniesioną dłoń Caparelliego.

— Wiem, co chce pan powiedzieć, milordzie — odezwał się Pierwszy Lord Przestrzeni. — Niestety, lord Alexander ma rację. Mamy zbyt dużo zobowiązań i zbyt mało okrętów. Wydłużyliśmy nadmiernie okresy eksploatacyjne, by móc zdobyć Trevor Star, i teraz za to płacimy.

— Rozumiem… — mruknął gospodarz i umilkł, bębniąc w zamyśleniu palcami o blat.

Jako dowódca jednej z flot nie miał dostępu do przekrojowych raportów o stanie całej Royal Manticoran Navy, które Caparelli otrzymywał regularnie, ale z tego, co właśnie usłyszał, musiało być gorzej, niż się spodziewał.

— Jak zła jest sytuacja? — spytał po chwili.

— Nie jest tragiczna, ale jest poważna — przyznał Caparelli. — Jako dowodzący siłami, które zdobyły Trevor Star, miał pan świadomość, jak przeciągaliśmy wycofywanie okrętów na przeglądy i modyfikacje, by dać panu dość jednostek na zdobycie tego systemu.

Przerwał, czekając na reakcję.

White Haven przytaknął ruchem głowy. Prawie dwadzieścia procent okrętów, które poprowadził do ostatecznej bitwy, powinno znaleźć się w stoczniach remontowych na przeglądach… i to już dawno. Zaczęło to nawet być widoczne w stanie ich gotowości bojowej.

— Sytuacja bynajmniej się nie poprawiła — dodał Caparelli. — Do pańskiej prywatnej wiadomości — byliśmy zmuszeni do wycofania ponad czwartej części okrętów liniowych i posłania ich na przeglądy i naprawy.

— Czwartej części? — White Haven był tak zaskoczony, że nie zdołał tego w pełni ukryć.

Caparelli jedynie pokiwał ze smutkiem głową.

Zgodnie z przepisami najwyżej piętnaście procent okrętów liniowych mogło być wycofanych w celu dokonania przeglądów i modernizacji. I taka też była praktyka Królewskiej Marynarki przez długie lata, by nie rzec, że od zawsze.

— Gdybyśmy mogli, wycofalibyśmy jedną trzecią — dobił go Caparelli. — Flota nam się zużyła, milordzie, że się tak wyrażę… I nie chodzi tylko o wymianę zużytych podzespołów czy rutynowe naprawy. Problem polega głównie na tym, że od początku modyfikowaliśmy okręty w miarę możliwości, a nie według planu. Dlatego też ponad połowa jednostek liniowych ma o co najmniej dwa lata przestarzałe kompensatory i systemy uzbrojenia, co poważnie ogranicza nasze możliwości skutecznego wykorzystania przewagi technicznej, gdyż nasze eskadry przestały być jednorodne. Na niewiele przyda się to, że trzy okręty eskadry mogą rozwijać przyspieszenie pięćset osiemdziesiąt g, skoro pozostałe pięć ledwie wyciąga pięćset dziesięć g. Musimy unowocześnić znacznie większą liczbę okrętów liniowych, zanim będziemy w stanie kontynuować ofensywę.

— Hmm… — mruknął White Haven, bawiąc się pustym kielichem i myśląc intensywnie.

Sytuacja była gorsza, niż sądził, ale rozumiał Caparelliego — z jednej strony miał rację. Z drugiej bowiem się mylił, albo nie tyle mylił, ile nie mógł nic poradzić na to, że złe były skutki koniecznych decyzji.

— Odbudowujemy siłę floty tak szybko, jak tylko możemy, Ham — odezwał się William. — Oczywiście nie jest to takie tempo, jakiego bym sobie życzył, ale zaczynamy poważnie obciążać gospodarkę. Moi sekretarze i podsekretarze coraz częściej zaczynają mówić o progresywnym podatku dochodowym.

— O czym?! — White Haven usiadł prosto i wytrzeszczył oczy. — To niezgodne z konstytucją.

— Nie całkiem — poprawił go William. — Konstytucja zabrania ustanowienia takiego podatku, natomiast dopuszcza możliwość czasowego jego wprowadzenia.

— Czasowego! — prychnął gospodarz.

— Czasowego — potwierdził William. — Musi zostać określona granica, po której przestaje obowiązywać, a na dodatek następuje to automatycznie w przypadku następnych wyborów. No i żeby go uchwalić, potrzebna jest zgoda dwóch trzecich obu izb.

— Hmpf!

— Zawsze byłeś finansowym konserwatystą, i to nie jest zarzut. Cholera, ja też jestem finansowym konserwatystą, ale już potroiliśmy opłaty tranzytowe za korzystanie z Manticore Junction i podnieśliśmy cła o dwadzieścia pięć procent. Do tej pory udaje nam się nie zabierać jednym, by zapłacić drugim, przynajmniej nie nachalnie, ale bez czegoś tak radykalnego jak progresywny podatek niedługo zdołamy utrzymać ten stan rzeczy. Już musieliśmy ograniczyć wzrost emerytur i ściąć programy socjalne. Możesz sobie wyobrazić, jak na to zareagowała Marisa Turner i jej zgraja.

— Z oburzeniem, jak sądzę — mruknął White Haven. — Chcesz mi powiedzieć, że ta hipokrytka zaczęła publicznie narzekać?

— Aż taka głupia nie jest, wyborcy daliby jej popalić przy pierwszej okazji i doskonale sobie z tego zdaje sprawę. Jak na razie są to delikatne komentarze sprawdzające w stylu „żałujemy tej przykrej konieczności i mamy nadzieję, że na tym się skończy”. Cała opozycja zresztą zachowuje się podobnie, a jedyne, co ich powstrzymuje przed jawnym sprzeciwem, to obawa przed reakcją wyborców.

— Naprawdę jest aż tak źle? — spytał z niedowierzaniem earl White Haven.

Tym razem odpowiedzi udzielił mu Caparelli.

— I tak, i nie, milordzie. Admiralicja robi co może, by utrzymać rozsądny poziom wydatków, i z czysto militarnego punktu widzenia nasz przemysł ma jeszcze sporo wolnych mocy. Problem, z którym ma do czynienia rząd, jest nieco innej natury, mianowicie jak wykorzystać te moce, nie doprowadzając do zapaści sektora cywilnego. Polityka to gra pozorów i opinii, a my niestety dotarliśmy do punktu, w którym będziemy zmuszeni do wprowadzenia prawdziwych ograniczeń w sferze cywilnej.

White Haven z trudem ukrył zdumienie — Caparelli, którego znał przez prawie trzy czwarte stulecia, nie wygłosiłby podobnego stwierdzenia, bo by go nie zrozumiał. Wyglądało na to, że ostatnia długoletnia służba na stanowisku Pierwszego Lorda Przestrzeni rozwijała go w sposób, którego nigdy by po nim nie oczekiwał.

— Sir Thomas ma rację — dodał William. — Nie mówimy tu o racjonowaniu czegokolwiek, żeby nie było wątpliwości, ale po raz pierwszy od stu sześćdziesięciu lat zaczynamy mieć do czynienia z prawdziwą inflacją, a sytuacja będzie się pogarszać, im bardziej będziemy przestawiali produkcję na cele wojenne, a równocześnie im dłużej wojenne płace będą dawały konsumentom więcej pieniędzy. Także do twojej prywatnej wiadomości: jestem na etapie zaawansowanych rozmów z szefami największych karteli odnośnie do centralnego planowania gospodarki.

— Przecież już tak jest — zaprotestował earl.

— Nie jest. Nie mówię o planowaniu produkcji czysto wojskowej i koordynacji tejże, ale o kompletnej kontroli wszystkich dziedzin gospodarki.

— To się nie ma prawa udać! Poza tym stracicie poparcie lojalistów!

— Może tak, a może nie — odparł William. — Są bardziej konserwatywni finansowo niż my, ale pamiętaj, że centralizacja odbędzie się pod kontrolą Korony, a więc wzmocni władzę królewską, co powinno im bardziej niż odpowiadać. Na pewno stracimy część niezależnych, zwłaszcza w Izbie Lordów… no i damy pretekst liberałom i postępowcom. Nie chcemy uciekać się do centralizacji, ale obawiamy się, że nie będziemy w stanie jej uniknąć, jeżeli mamy skutecznie wykorzystać istniejące jeszcze możliwości gospodarki.

— Rozumiem… — powiedział wolno White Haven i potarł w zamyśleniu podbródek.

Liberałowie i postępowcy zawsze chcieli większego wpływu rządu na gospodarkę, czemu sprzeciwiali się centryści Cromarty’ego. Ich stanowisko usztywniło się, zwłaszcza odkąd Republika Haven zaczęła swój zjazd ku ekonomicznej ruinie. Centryści uważali, że wolny rynek pozostawiony sam sobie stanowi najbardziej produktywną z możliwych odmianę gospodarki, zbyt duże ingerencje rządu skończyłyby się zaś zarżnięciem kury znoszącej złote jajka, oczywiście przy zachowaniu naczelnej zasady, że niskie podatki dają większy przychód do budżetu. Samo podnoszenie podatków bowiem było jeszcze skuteczniejszym sposobem rozłożenia gospodarki i bez wtrącania się rządu. Prawda ta sprawdzała się w każdym systemie ekonomicznym w dziejach ludzkości, a i tak ciągle gdzieś znajdowali się idioci próbujący łatać dziury w państwowej kasie przez podwyższanie podatków.

Liberałowie i postępowcy dowodzili natomiast, że „dziki”, a więc pozbawiony kontroli państwa kapitalizm jest z założenia systemem niesprawiedliwym pod względem rozłożenia dochodów, toteż rząd powinien tę sprawę regulować stosowną polityką podatkową, tak by dochody w całym społeczeństwie były bardziej wyrównane.

Według earla White Haven teoretycznie było w tym trochę racji, co nie oznaczało, iż był zwolennikiem takich właśnie rozwiązań. Natomiast w praktyce nikomu i nigdy jeszcze się to nie udało, więc lepiej było nie próbować kolejnego eksperymentu.

To, co właśnie usłyszał, oznaczało, że sytuacja gospodarcza naprawdę nie jest wesoła, skoro Cromarty poważnie zastanawiał się nad wypuszczeniem tego konkretnego diabła z pudełka. Problem polegał na tym, że raz wprowadzoną centralizację rządową będzie potem niezwykle trudno zlikwidować, i to, że przestaną istnieć powody, dla której została wprowadzona, było bez znaczenia. Nie licząc biurokratów, wśród których zawsze znajdą się gotowi walczyć do śmierci o posiadany kawałeczek władzy, każdy rząd zawsze ma aż za dużo wydatków, toteż charakteryzuje się organiczną wręcz niechęcią do rezygnowania z już posiadanych dochodów. W tym konkretnym przypadku liberałowie i ich sojusznicy z pewnością będą próbowali (i to jak najlegalniej) udowodnić, że skoro Gwiezdne Królestwo zgodziło się zaakceptować taką kontrolę gospodarki po to, by wygrać wojnę, to podobne, choć mniej drakońskie metody, by zwalczyć ubóstwo i nierówność społeczną, także ich zdaniem powinny obowiązywać w czasie pokoju. Chyba że ktoś uważa, że zapewnienie obywatelom niezbędnego poziomu socjalnego jest mniej moralne czy godne niż zabijanie obywateli innego państwa. William przerwał milczenie.

— Żebyś nie myślał, że przywozimy tylko ponure wieści — jest też sporo radosnych. Grayson już odgrywa znacznie większą rolę gospodarczą, niż tego oczekiwaliśmy, przystępując do wojny, i ciągle zwiększa swoje możliwości produkcyjne. A Zanzibar i Alizon wkrótce uruchomią własne stocznie.

— Zanzibar? — zdumiał się White Haven.

— Ano Zanzibar — potwierdził William. — To jakby mniejsza wersja stoczni Blackbird i także wspólna inwestycja z kartelem Hauptmana. Co prawda przez parę pierwszych lat nie da się tam zbudować nic większego niż krążownik liniowy, ale jest całkowicie nowoczesna. Podobnie jak stocznia w systemie Alizon. A Grayson to prawdziwy fenomen… Może dlatego, że w ich systemie rozegrało się tyle bitew, może dlatego, że ich poziom życia był tak niski przed wybuchem wojny, a może to kwestia charakteru, ale faktem jest, że mają olbrzymi wkład w produkcję na rzecz wojny. A ich gospodarka nadal jeszcze się rozwija, i to gwałtownie. A nam nie pomaga fakt, iż nadal nie jesteśmy w stanie zapewnić pełnego bezpieczeństwa własnym frachtowcom na obszarze Konfederacji. Nasz handel z Silesią spadł o dwadzieścia osiem procent.

— A na nasze miejsce weszło Imperium — dokończył earl White Haven.

— Wygląda na to, że bardziej Liga Solarna — William wzruszył ramionami. — Coraz bardziej rozpycha się nie tylko na tym rynku… co może tłumaczyć, dlaczego właśnie z terenu Ligi nowe technologie przeciekają do Ludowej Republiki.

— Ślicznie, cholera, ślicznie. — White Haven pomasował skronie, spojrzał na Caparelliego i wrócił do pierwotnego, bardziej martwiącego go tematu. — Jak rozumiem, resztę okrętów zobaczę za jakieś trzy miesiące, tak?

— Tak — odparł zapytany. — Musieliśmy wybrać między 8. Flotą a siłami stacjonującymi w systemie Trevor Star. Po tym, co się stało w systemie Adler, woleliśmy jak najszybciej doprowadzić stacjonującą w Trevor Star flotę do pełnego stanu. Poza tym nadal odbija się na nas utrata Adler. To, że zdobyliśmy system bez walki, jest bez znaczenia, ważne jest to, jak go straciliśmy. Zwłaszcza słabsi członkowie Sojuszu poważnie się przestraszyli i dopiero teraz stopniowo możemy zacząć zbierać okręty, które musieliśmy z powodów politycznych wysłać w zupełnie nonsensowne strategicznie miejsca. Natomiast jeśli chodzi o Trevor Star, powody są dokładnie odwrotne. Na miejscu przeciwnika uznałbym ten system za najważniejszy cel, a nie mam żadnych powodów uważać McQueen za głupszą od siebie.

— Hmm… — gospodarz pokiwał głową.

Na miejscu McQueen natychmiast odbiłby Trevor Star, gdyby tylko dysponował odpowiednimi siłami. Naturalnie nie był na jej miejscu, a z tego co wiedział, nie dysponowała ona stosownymi siłami, niemniej jednak doskonale rozumiał, dlaczego Caparelli zdecydowany jest zrobić wszystko, by jej to uniemożliwić nawet w teorii. Zrozumienie nie oznaczało oczywiście, że podobały mu się płynące z takiego podejścia Admiralicji konsekwencje dla podległej mu floty.

— Dobrze — odezwał się w końcu. — Rozumiem, co się dzieje, i rozumiem, dlaczego jestem na drugim miejscu. Mogę jedynie mieć nadzieję, że ani pan, ani Admiralicja nie potraktujecie tego jako wymówki na poczet przyszłego niepowodzenia, ale naprawdę poważnie obawiam się o możliwość wykonania pierwotnego zadania, jeżeli okręty będą tak opóźnione, jak zakładacie. Przy obecnym tempie docierania posiłków do systemu Barnett to, co powinno być przewagą gwarantującą zwycięstwo, zmieni się w praktyczną równowagę sił, gdy w końcu zaatakujemy. A z tego co wiem o Theismanie, nie jest to najlepszy sposób, by z nim wygrać.

Caparelli westchnął ciężko.

— Jedyne, o co mogę prosić w imieniu swoim i Admiralicji, to by zrobił pan to, co będzie możliwe, admirale White Haven. Wszyscy to rozumiemy i nikt nie żałuje bardziej niż ja opóźnienia wywołanego brakiem okrętów. Po powrocie spróbuję przyspieszyć sprawy, ale obawiam się, że niewiele to pomoże.

— Przynajmniej tempo budowy nowych okrętów ciągle wzrasta — wtrącił William tonem wskazującym, że gorączkowo szuka jakichś pocieszających informacji. — I powinniśmy niedługo przestać mieć problemy z tym, kim je obsadzić.

— Fakt — przytaknął Caparelli — a jeśli projekt „Anzio”… Ugryzł się w język, uśmiechnął przepraszająco do gospodarza i powiedział:

— Ujmijmy to tak: istnieje pewien sposób na realne zwielokrotnienie naszych sił. Jeżeli przeciwnik da mi jeszcze cztery miesiące, sądzę, że będziemy gotowi do wznowienia ataku.

— Proszę pamiętać, co Napoleon powiedział o czasie — ostrzegł go White Haven.

Caparelli pokiwał głową.

— Zgadza się, ale nikt nie toczył wojny na taką skalę przez ostatnie przynajmniej trzysta lat standardowych, a tamta rozgrywała się na znacznie mniejszym obszarze. W zasadzie tworzymy w tej chwili doktrynę strategiczną konfliktu na takie odległości, podobnie zresztą jak Ludowa Marynarka. I to w miarę rozwoju sytuacji. Poza tym trzeba pamiętać o jednym: wiemy, jakie mamy problemy, ale nie należy popełnić błędu i uznać, że przeciwnik nie ma własnych. Całkiem możliwe, że jeszcze poważniejszych.

— Racja — zgodził się White Haven.

Po czym zajął się winem i przyswojeniem sobie tego, co właśnie usłyszał.

William przyglądał mu się badawczo długą chwilę, nim odchrząknął znacząco.

Hamish Alexander uniósł głowę i spojrzał na niego pytająco.

— Powiedziałeś, że chciałeś z nami przedyskutować dwie kwestie — przypomniał mu brat. — Przy okazji pierwszej omówiliśmy i drugą?

— Hm? — zapytany zmarszczył brwi, po czym uśmiechnął się lekko i potrząsnął głową. — Nie, nie omówiliśmy. Druga jest następująca: chciałbym usłyszeć oficjalne wnioski i wrażenia rządu dotyczące konsekwencji śmierci Ransom.

— Ha! Ja też! — prychnął kwaśno William.

— Z twojej wypowiedzi wnoszę, że także według was cała sprawa śmierdzi na odległość?! — upewnił się White Haven.

— Łagodnie rzecz określając. — William spojrzał na sir Thomasa i przeniósł wzrok na brata. — Wywiad floty i SIS zgadzają się w tej sprawie, choć naturalnie nie zgadzają się, co konkretnie śmierdzi.

White Haven stłumił uśmiech, widząc jego minę. Cywilna agencja wywiadowcza i wywiad floty miały długą i barwną historię niezgody, a walki o ustalenia, która w jakiej dziedzinie jest lepsza, bywały iście spektakularne.

Ponieważ William milczał, ponaglił go:

— Byłbyś może uprzejmy rozwinąć ten temat?

— Cóż… zgoda jest w kwestii, że Ransom musi być martwa od dawna, a oficjalny powód to bzdura. „Zabita przez wroga w czasie odwiedzin na froncie” — też coś! Dokładnie wiemy, gdzie i kiedy zniszczyliśmy każdy krążownik liniowy Ludowej Marynarki. Wtedy, kiedy ponoć jej okręt został zniszczony, nic podobnego nie miało miejsca. To „wypadek”, tyle że na większą skalę, a „wypadek” był od lat ich ulubionym wytłumaczeniem zniknięcia kogoś ważnego, zwłaszcza gdy nie chcieli dokładnie podać, kiedy on zniknął. Natomiast co do tego, kiedy rzeczywiście zmarła, już zgody nie ma. Od miesięcy nie występowała publicznie, a jej ostatnie nagrania, jak się okazało po dokładnej analizie, były sfałszowane. Dobrze, ale sfałszowane. Na pewno nie żyje od dwóch-trzech miesięcy, najprawdopodobniej od pół roku, na pewno zaś nie dłużej niż rok. To wszystko, jeśli chodzi o precyzję określenia daty.

— Krócej niż rok — sprzeciwił się Caparelli. — Żyła jeszcze, gdy kazała zamordować lady Harrington.

W jego głosie brzmiała czysta nienawiść i złość, co mocno zaskoczyło gospodarza. Przyglądał mu się przez kilka długich sekund z twarzą pozbawioną jakiegokolwiek wyrazu, nim kiwnął głową i ponownie spojrzał na brata.

— Jak sądzę, brak zgody dotyczy przede wszystkim powodów opóźnienia w podaniu informacji o jej śmierci? — spytał.

— Dobrze sądzisz. SIS uważa, że to część wewnętrznej walki o władzę w łonie Komitetu, na przykład między nią a Saint-Justem albo nią a Saint-Justem i Pierre’em. Niektórzy z ich bardziej, nazwijmy to… kreatywnych analityków wysunęli tezę, że to ona mogła stać za Lewelerami. Dowiedział się o tym Saint-Just i ją załatwił. Osobiście raczej trudno mi w to uwierzyć, ale nie jest to niemożliwe założenie, jeśli weźmie się pod uwagę, jaką retoryką się posługiwała. Zresztą niezależnie od powodów Komitet z pewnością chciał utrzymać sprawę w tajemnicy, dopóki zwycięzcy nie upewnili się, że mają silną pozycję i że zidentyfikowali, a więc pozbyli się wszystkich przeciwników. Wywiad floty natomiast zgadza się z opinią, iż Pierre cieszy się z jej śmierci, bo ostatnio przysparzała mu kupy kłopotów, ale się do tego nie przyznaje. Natomiast nie uważa, by chodziło tu o osobistą walkę o władzę albo by Ransom miała coś wspólnego z Lewelerami. Analitycy floty sądzą, że jej śmierć była częścią procesu zmian, w wyniku którego McQueen została sekretarzem wojny. Powszechnie wiadomo, jak patologicznie Ransom nie ufała wojskowym, a reputacja McQueen robiła z niej idealny wręcz cel dla podejrzliwości Ransom. Pierre i Saint-Just najprawdopodobniej zdecydowali, że bez zawodowca kierującego wojskiem nie są w stanie sobie poradzić. Wybrali do tej roli McQueen i albo Ransom spróbowała zablokować jej kandydaturę, albo usunięto ją profilaktycznie, wiedząc, że jak długo żyje, wprowadzenie jakichkolwiek zmian we flocie będzie znacznie bardziej utrudnione, o ile wręcz nie sabotowane. — William wzruszył ramionami. — Jedno jest pewne: Komitet ogłosił jej śmierć dopiero, gdy uznał, że nadszedł właściwy moment. A oficjalna wersja miała zapobiec plotkom o wewnętrznych tarciach i równocześnie wzmocnić morale społeczeństwa. Co do tego obie agencje są zgodne. Jest to tym bardziej prawdopodobne, że Ransom cieszyła się wielką popularnością, a tłum lubi, jak ich idole umierają bohaterską śmiercią.

— Rozumiem… — White Haven potarł podbródek i westchnął. — Tak między nami mówiąc, bardzo się ucieszyłem z wiadomości o jej śmierci, ale oficjalnie martwią mnie konsekwencje, jakie najprawdopodobniej się z nią wiążą. Pamiętaj, co wcześniej mówiłem o podzielonej strukturze dowodzenia, a przestaniesz się dziwić, Willie. Ransom stanowiła poważny problem tak dla Ludowej Marynarki, jak i dla Saint-Justa i UB. Flota jej nie zabiła, prawdopodobnie zrobiło to UB. W sumie nieważne jest, z jakich powodów. Fakt pozostaje faktem, że w ten sposób ułatwili, i to niesamowicie, zadanie McQueen, jakie by ono było. A z naszego punktu widzenia nie jest to dobra wiadomość.

Zamilkł i przez długą chwilę w kabinie panowała cisza.

Wreszcie White Haven otrząsnął się z niewesołego nastroju i wstał.

— Cóż, dostałem odpowiedzi na swoje pytania, choć nie powiem, by mi się podobały — przyznał. — Teraz, panowie, czas na część oficjalną: mój sztab czeka, by zapoznać was ze stanem 8. Floty. Sądzę, że nie ma sensu dalsze przedłużanie tego oczekiwania, więc proponuję, byście mi towarzyszyli.

Po czym obszedł biurko i skierował się ku wyjściu.



Rozdział XXI

— A to jest pierwsza jednostka w najnowszej klasie superdreadnoughtów — oznajmił admirał Matthews, wskazując z uzasadnioną dumą prawie kompletny kadłub widoczny za pancernym oknem. — Dziewięć siostrzanych okrętów jest już w budowie.

William Alexander i sir Thomas Caparelli kiwnęli głowami, nie kryjąc, że są pod wrażeniem.

Stojący za nimi White Haven uważał, że powinni być, widząc i słysząc, co się dzieje w stoczni Blackbird. A będą pod jeszcze większym, gdy poznają dane taktyczno-techniczne tych nowych superdreadnoughtów.

Na nim samym nie robiło to już wrażenia, gdyż od kilku miesięcy był stałym gościem stoczni, która zresztą nadal go fascynowała, w niczym bowiem nie przypominała olbrzymich stacji kosmicznych, jakimi były stocznie w Gwiezdnym Królestwie Manticore.

Mimo względnego prymitywizmu technicznego Grayson przez więcej niż pięćset lat posiadał naprawdę duży i nader aktywny orbitalny przemysł budowlany. Co prawda z początku nie było to coś, czym można było się chwalić, ale początki z reguły bywają trudne. Po wojnie domowej zwycięzcy ledwie byli w stanie wyekspediować pokonanych do systemu Endicott oddalonego o zaledwie cztery lata świetlne. By to osiągnąć, musieli ponownie wynaleźć proces hibernacji, a wysłanie około dziesięciu tysięcy fanatyków omal nie wykończyło pozostałych na Graysonie gospodarczo i fizycznie. Opóźniło także badania i wykorzystanie rodzinnego systemu planetarnego o ponad pięćdziesiąt lat. Innego sposobu jednakże nie było, a posiadanie przez fanatyków broni atomowej wymusiło takie właśnie rozwiązanie na Benjaminie IV i rządzie.

Od tego jednakże czasu, nie licząc osiemdziesięcioletniego okresu, kiedy to Konklawe musiało ostro walczyć z trzema pod rząd Protektorami o poglądach i tępocie godnych neoludystów, wykorzystanie przemysłu orbitalnego i górnictwa asteroidowego stale wzrastało. Dzięki temu, choć oparty o loty z prędkością podświetlną i znacznie prymitywniejszy dorównywał on prawie wielkością przemysłowi systemowemu Królestwa Manticore w chwili przystąpienia Graysona do Sojuszu. Zatrudniał też więcej ludzi, co było nieuniknioną konsekwencją mniej rozwiniętej techniki. Inną logiczną konsekwencją tego stanu rzeczy były własne, czasami niekonwencjonalne rozwiązania lub podejścia do wykorzystania rozmaitych urządzeń i procesów.

— Przepraszam, admirale Matthews — odezwał się nagle Caparelli z niespodziewanym napięciem. — Ale to jest…?

I urwał, przyciskając prawie nos do okna.

Matthews przytaknął ruchem głowy i potwierdził z dumą:

— Tak, admirale Caparelli: to odpowiednik waszej klasy Medusa.

— Jakim cudem tak szybko zdołaliście go zbudować?! — zdumiał się sir Thomas.

— Cóż, skoro nasi specjaliści współpracowali z waszymi przy nowym kompensatorze bezwładnościowym i nowej generacji okrętów, trudno by nie brali udziału w początkowym etapie planowania całej jednostki. Brał w nim nawet udział brat Protektora, tak na marginesie. Potem pozostali po prostu dobrze poinformowani o dalszym przebiegu prac projektowych. W efekcie gotowym projektem dysponowaliśmy praktycznie równocześnie z Królewską Marynarką.

— Ależ projekt ukończono dopiero trzynaście standardowych miesięcy temu!

— Zgadza się. A budowę tego okrętu rozpoczęto dwanaście miesięcy temu. Po co dłużej czekać, mając doskonały projekt? W ten sposób okręt wejdzie do służby za dwa miesiące, a pozostałe jednostki tej klasy za pięć.

Caparelli zamarł na moment z opuszczoną dolną szczęką, po czym zamknął ją z trzaskiem i posłał wściekłe spojrzenie admirałowi White Haven. Ten jedynie uśmiechnął się promiennie — dziewięć miesięcy temu przesłał do Admiralicji stosowną informację, a że nie trafiła ona do Pierwszego Lorda Przestrzeni, nie było jego winą. A że nie trafiła, domyślił się wcześniej z kilku jego wypowiedzi. Dlatego zamiast wyjaśniać, postanowił poczekać, aż ten sam zobaczy efekt — szok wywołany ujrzeniem na własne oczy, jak sprawnie się rozwija i jak nowoczesna jest Marynarka Graysona, powinien nim odpowiednio wstrząsnąć i mieć pozytywny wpływ na jego następne decyzje.

Zwłaszcza dotyczące kwestii budowy okrętów. Bo w tej sprawie między Graysonem a Królestwem istniała jedna, ale istotna różnica. Przemysł stoczniowy Graysona był bowiem znacznie bardziej zdecentralizowany. Królestwo preferowało budowę olbrzymich i nowoczesnych stoczni-stacji kosmicznych z pełnym zapleczem techniczno-magazynowym i wszelkimi wygodami dla stoczniowców. Grayson najprawdopodobniej z uwagi na przyzwyczajenia spowodowane prymitywniejszą techniką wolał oddzielać od siebie doki, żeby nie tłoczyło się przy nich zbyt wielu robotników. Ponieważ każdy system planetarny ma przestrzeni pod dostatkiem, nie stanowiło to nigdy problemu.

Obecnie mimo dysponowania najnowocześniejszą techniką stoczniową nadal nic nie wskazywało, by chciano zmienić tę zasadę i naśladować rozwiązania przyjęte w Gwiezdnym Królestwie. Rozproszenie stoczni miało poza tym dwojaką przewagę — było tańsze i oznaczało krótszy czas rozpoczęcia budowy. A to dlatego, że nie zawracano sobie głowy budowaniem pełnej infrastruktury łącznie z kwaterami i barami, które dla stoczniowców Królestwa były rzeczą oczywistą. Wznoszono jedynie niezbędną konstrukcję doku, by robotnicy mieli stały punkt zaczepienia i aby budowany okręt miano do czego przymocować, po czym ściągano na miejsce materiały i przystępowano do pracy. Miejsce wybierano w pobliżu któregoś z zakładów przetwarzających surowce wydobyte w pasie asteroidów, do których dokładano stosowną ilość modułów mieszkalnych dla stoczniowców. Całość przypominała budowę pierwszych statków kolonizacyjnych na początku Diaspory, co odbywało się na orbicie Ziemi lub Marsa. Działało to wówczas i działało obecnie.

Rozwiązanie to miało oczywiście także swoje mankamenty. Oszczędzało co prawda czasu na przygotowania, ale efektywność graysońskich robotników w przeliczeniu na roboczo-godziny wynosiła osiemdziesiąt procent efektywności stoczniowców Królestwa. Pozornie nie była to wielka różnica, jeżeli jednak weźmie się pod uwagę, ile czasu potrzeba na zbudowanie okrętu liniowego i jakie kwoty wchodzą w grę, zaczyna to być istotne. Ponadto rozproszenie znacznie ułatwiało zniszczenie doków i budowanych jednostek w przypadku niespodziewanego rajdu wroga. Stocznie RMN usytuowane były w sercu umocnień podwójnego systemu Manticore, co powodowało, iż chronione były przez olbrzymią siłę ognia i jeszcze silniejszą obronę antyrakietową. Stocznia Blackbird polegała wyłącznie na ochronie zapewnianej przez Marynarkę Graysona, sama będąc nieruchomym celem na strzelnicy. Z drugiej jednakże strony jak dotąd tak Marynarka Graysona, jak i działające w systemie Yeltsin jednostki Royal Manticoran Navy skutecznie uniemożliwiły Ludowej Marynarce przedarcie się w pobliże zagospodarowanej części układu. A liczba pracowników przeznaczonych do każdej budowy z nawiązką rekompensowała ich mniejszą wydajność.

— To naprawdę imponujący widok, admirale Matthews — przyznał Caparelli. — i nie chodzi mi o to, że macie już prawie ukończony pierwszy okręt nowej klasy, podczas gdy my nadal się zastanawiamy, czy go w ogóle budować. Mówię o całej tej oszałamiającej aktywności. Wątpię, bym kiedykolwiek widział tylu ludzi pracujących przy budowie jednego okrętu.

— Praktycznie nie mamy innej możliwości. Nie dysponujemy takim parkiem maszynowym jak wy, za to mamy naprawdę dużo ludzi wyszkolonych do prac budowlanych w przestrzeni. Przestarzały charakter naszego przemysłu z okresu poprzedzającego wstąpienie do Sojuszu dał nam więcej wykwalifikowanych robotników, niż w tej chwili potrzeba.

— Lucien Cortez mówił mi coś o tym w zeszłym tygodniu — przyznał Caparelli — ale byłem tak zajęty przygotowaniami, że nie poprosiłem go o wyjaśnienia.

— W sumie to dość proste: jeszcze przed podpisaniem traktatu rozbudowaliśmy przemysł orbitalny, by stworzyć farmy, przemysł wydobywczy i przetwórczy oraz fortyfikacje i flotę na wypadek ataku fanatyków — wyjaśnił Matthews. — Może przy waszym nie robił on aż tak wielkiego wrażenia, ale w porównaniu do większości systemów był naprawdę duży. I zrobiliśmy to dysponując bazą przemysłową wydajną może w dwudziestu procentach w porównaniu do waszej. Oznaczało to, że potrzebowaliśmy pięć razy więcej ludzi do wykonania tej samej pracy. Teraz prawie dogoniliśmy wasze standardy techniczne, a znacznie łatwiej jest przeszkolić wykwalifikowany już do pracy w próżni personel w użyciu nowych, waszych narzędzi, niż wyuczyć ich od podstaw używania naszych. Dlatego przeszkoliliśmy wszystkich pracujących w budownictwie orbitalnym, wyposażyliśmy w nowe narzędzia i wysłaliśmy do roboty. Resztę widzicie.

— Już wierzę, że to było takie proste! — prychnął William Alexander. — Wiem co nieco o finansach i zdaję sobie sprawę, jakie taka aktywność powoduje obciążenia… W tej chwili, jeśli dobrze oceniam, budujecie okręty za co najmniej trzysta miliardów królewskich dolarów, i to tylko w tej stoczni. Naprawdę chciałbym wiedzieć, jak zdołaliście to osiągnąć.

— Prawdę mówiąc, budujemy ich za prawie siedemset miliardów — poinformował go z dumą Matthews — a do tego należy dodać rozbudowę stoczni, fortów i infrastruktury. Sądzę, że łącznie będzie ze dwa biliony królewskich dolarów. Nowy, zatwierdzony właśnie budżet przewiduje wzrost tych wydatków o pięćdziesiąt procent w ciągu najbliższych trzech lat standardowych.

— Mój Boże! — westchnął cicho, ale z uczuciem Caparelli i dodał po paru sekundach wymownej ciszy: — Jestem pod jeszcze większym wrażeniem niż przed chwilą. To zdrowy kawał budżetu Królewskiej Marynarki.

— Wiem — przyznał Matthews. — I nie będę opowiadał, że to nic trudnego. Mamy jednak nad wami pewną przewagę. Nasze społeczeństwo nie jest na przykład przyzwyczajone do takiego standardu życia jak wasze, a więc mniej zasobów ekonomicznych i potencjału przemysłowego musimy poświęcać, by go zapewnić. Nie chcę powiedzieć, że uważamy was za dekadentów czy mięczaków, albo że nie chcielibyśmy mieć takiego standardu. Chodzi o to, że nigdy dotąd go nie mieliśmy, więc nie wiemy, czego nie mamy. Podnosimy go stopniowo, ale nasze społeczeństwo rozumie, co znaczą wyrzeczenia na rzecz obrony. Mieliśmy aż za dużo doświadczeń z zagrożeniem ze strony Masady. Poza tym świadomie zdecydowaliśmy się na znacznie szybszy rozwój potencjału militarnego niż cywilnego, a nawet mimo to średni poziom życia wzrósł o prawie trzydzieści procent w ciągu ostatnich sześciu lat. Dlatego nie słychać narzekań. A póki co zarabiamy na sprzedawaniu wam okrętów i wyposażenia. I błysnął w uśmiechu zębami.

— Rzeczywiście? — Caparelli zamrugał gwałtownie i spojrzał ostro na młodszego Alexandra.

Ten wzruszył ramionami.

— Nie sprawdzałem ostatnich wyliczeń, więc nie wiem, ile Grayson na tym zarabia, ale wiem, że na kupowaniu od nich my zaoszczędzamy około piętnastu procent — wyjaśnił.

— Na pewno oszczędzacie — zgodził się Matthews. — Natomiast my na tym zarabiamy, chociażby z powodu znacznie niższych płac i kosztów produkcji. To był jeden z powodów, dzięki którym lady Harrington zdołała zainteresować Hauptman Cartel do zainwestowania w stocznię Blackbird. Oraz to, że w ten sposób mogliśmy szerzej wejść w budowę frachtowców. Stąd tego nie widać, ale po przeciwnej stronie tej asteroidy jest w budowie sześć frachtowców klasy Argonaut. Odbiorcą jest Hauptman Cartel, a my sprzedajemy je po niższej cenie w ramach spłaty udziałów kartelu w stoczni. Kiedy spłacimy kartel, stocznia w całości należeć będzie do Graysona i Sky Domes. Jeżeli wszystko dobrze pójdzie, w przyszłym roku spodziewamy się zamówień z innych karteli.

— Budujecie to wszystko i na dodatek frachtowce?! — zdumiał się Caparelli.

— A dlaczego nie? Wykorzystaliśmy w pełni zamówienia rządowe, a dzięki inwestycjom początkowym kartelu i lady Harrington moce stoczni są większe, więc po co je marnować? Budujemy rozmaite jednostki cywilne za mniej więcej sześćdziesiąt procent tego, co kosztowałoby ich wybudowanie w Królestwie. Naturalnie przy założeniu, że jakakolwiek ze znajdujących się tam stoczni miałaby wolny dok. A sprzedajemy za osiemdziesiąt procent ceny obowiązującej w Królestwie. Hauptman Cartel płaci nam połowę, co pokrywa wydatki stoczni, a drugą połowę stanowi spłata jego udziałów. Ponieważ Protektor zwolnił te transakcje od podatku, by zwiększyć atrakcyjność stoczni i tempo budowy, i tak wychodzimy na swoje. Jeżeli dodać do tego, że pensje stoczniowców zasilają ekonomię systemową, łatwo zrozumieć, że wszyscy są z takiego stanu rzeczy zadowoleni.

— Poza być może stoczniowcami z Gwiezdnego Królestwa, którzy nie budują tych statków — zauważył chłodno William Alexander.

— Miałby pan rację, milordzie, gdyby był pan w stanie znaleźć wolny dok w którejkolwiek z waszych cywilnych stoczni — odpalił Matthews bez śladu zażenowania.

— Przegrałeś, Willie — ocenił z uśmiechem White Haven. — A poza tym czy rząd Jej Królewskiej Mości nie prowadzi polityki mającej ułatwić wzrost graysońskiego przemysłu?

— Prowadzi — przyznał po chwili brat. — I przepraszam, jeżeli zabrzmiało to inaczej, admirale Matthews.

— Lordzie Alexander, wiemy, ile zawdzięczamy Królestwu Manticore — powiedział poważnie Matthews — i nie mamy zamiaru odpłacać niewdzięcznością czy wykorzystywać Królestwo finansowo. Nasza gospodarka była tak daleko za waszą, że po prostu stworzyło to niespodziewaną okazję. Bylibyśmy durniami, nie korzystając z niej. W przewidywalnej przyszłości jest to zresztą układ opłacamy dla obu stron. Poziom naszego handlu międzyplanetarnego wzrósł przez ostatnie dziesięć lat o kilka tysięcy procent, dając boom ekonomiczny mimo prowadzenia wojny. Równocześnie wy oszczędzacie, kupując od nas okręty i wyposażenie. A z punktu widzenia Marynarki Graysona im więcej i im lepsze ma ona okręty, tym większy jest jej udział w walce, co z kolei zwiększa bezpieczeństwo obu naszych państw.

— Co do tego ostatniego nie ma cienia wątpliwości — zgodził się White Haven.

Alexander i Caparelli potwierdzili bez słowa.

White Haven uznał za stosowne nie dodawać, że Matthews w swej ostatniej wypowiedzi nie uwzględnił nowych rozwiązań technicznych, takich jak kompensatory bezwładnościowe czy reaktory atomowe, którymi Royal Manticoran Navy dysponowała wyłącznie dzięki Graysonowi. Albo też, że jak idealnie było widać na przykładzie Medusy, ich podejście do wielu spraw wymuszało na RMN szybsze czy też śmielsze podejmowanie decyzji dotyczących praktycznego wykorzystania takich nowinek technicznych, niż gdyby Marynarki Graysona nie było. I nie było istotne, ile zainwestowali czy zainwestują w system Yeltsin — już dostali za to więcej, niż byliby w stanie kupić za jakiekolwiek pieniądze.



* * *


William Alexander uczestniczył w zdecydowanie zbyt wielu balach, przyjęciach czy uroczystych obiadach. Choć w przeciwieństwie do brata lubił życie towarzyskie, to uroczyste obiady stanowiły nieodłączną część życia polityka. Dlatego też były równie miłe jak skręcona noga.

Ten jednak był inny — raz dlatego, że był to pierwszy uroczysty graysoński obiad, w jakim brał udział, dwa, że był gościem, a nie znerwicowanym gospodarzem. To drugie samo w sobie było wystarczającą odmianą, by poczuł się lepiej niż zwykle, ale dochodziło do tego coś jeszcze — powitanie, jakie mu zgotowano, było zarówno ciepłe, jak i szczere. A sam posiłek smaczny i odmienny od tego, do czego przywykł. A poza tym dawał mu czas na spokojne przemyślenie wszystkiego, co zobaczył w ciągu ostatnich dwóch dni, a było tego naprawdę dużo. Od nowych i niespodziewanych często informacji momentami kręciło mu się w głowie, ale był wdzięczny losowi za to, że przybył na Graysona i zobaczył to wszystko na własne oczy, gdyż dzięki temu wiele się nauczył. I miał świadomość, że nawet dysponując tymi samymi informacjami, ale nie ruszając się z Manticore, nie pojąłby połowy spraw, które teraz były dla niego oczywiste. Już choćby z tego powodu podróż była opłacalna. I niezbędna.

Zadziwiające, jak wielu polityków Królestwa Manticore — w tym do niedawna i on sam — uważało społeczeństwo graysońskie za niedojrzałe i nadal popełniające błędy będące pozostałością barbarzyńskiej młodości. O tym, że jest to mylne przekonanie, zaczęła przekonywać go wizyta w stoczni Blackbird, ale to był dopiero początek. Odwiedziny na paru okrętach zorganizowane przez admirała Matthewsa, w nowych szkołach, gdzie za przewodniczkę służyła mu Katherine Mayhew, i seria narad z Prestwickiem oraz resztą Rady uświadomiły mu, że nie ma do czynienia ani z prymitywami, ani z nieukami. Zaś Austin, stolica Graysona, a zwłaszcza jej Starówka, skutecznie zmiotła głupie wyobrażenie o „młodym” społeczeństwie.

Manticore w przeciwieństwie do wielu planet nigdy nie doświadczyło regresu i powrotu do barbarzyństwa. Koloniści po dotarciu na miejsce podjęli życie zbliżone do tego, jakie wiedli, opuszczając Ziemię — nadal byli członkami technicznego społeczeństwa. Dzięki przewidującym posunięciom Rogera Wintona, który założył Manticore Colony Trust, ustanawiając jego siedzibę na Ziemi, gdy po sześciuset latach lotu w hibernacji koloniści dotarli do celu, zastali na planecie instruktorów, których zadaniem było nauczenie ich tego, co przez te sześć stuleci osiągnęły nauka i technika. Gwiezdne Królestwo Manticore od samego początku swego istnienia dysponowało nowoczesną technologią i kontaktami z resztą zasiedlonej galaktyki i nawet zaraza z 1454 roku nie zdołała tego zmienić. Jak też przekonania, że sami decydują o własnym losie.

Grayson natomiast przeszedł i regres techniczny, i społeczny, zwane potocznie neobarbarzyństwem. I podźwignął się z niego samodzielnie, co pozostawiło w zamieszkujących go ludziach wiedzę i świadomość, że to, co uznali za prawdę, niekoniecznie jest prawdą. Zasada ta dotyczyła wielu spraw, a nie jakiejś jednej fundamentalnej, ale zaowocowała zupełnie innym niż na przykład w Królestwie Manticore podejściem do życia. Polegało ono może nie na odruchowym kwestionowaniu prawd oczywistych, ale sprawdzaniu, czy rzeczywiście są prawdziwe i najlepsze z możliwych. Dotyczyło to zarówno techniki, jak i tworzenia społeczeństwa i doprowadzało do szeroko zakrojonych badań i nieortodoksyjnych rozwiązań. A to z pewnością nie była cecha „młodzieńczego, nieodpowiedzialnego społeczeństwa, które dopiero co pozostawiło za sobą neobarbarzyństwo”.

Była to wysoce trzeźwiąca i ucząca pokory świadomość dla każdego członka społeczności Gwiezdnego Królestwa. Społeczeństwo to bowiem nader rzadko zadawało sobie pytanie, dokąd zmierza czy dlaczego właśnie tam. Owszem, odbywały się zażarte dyskusje, głównie zresztą wśród polityków, ale gwałtowność brała się stąd, że wszystkie strony były przekonane, że to one znają odpowiedzi, a adwersarz jest głupi. Było w tym dużo zadowolenia z samych siebie i ograniczenia odrzucającego możliwość, że przeciwnik może mieć choć trochę racji. Podobnych wad nie dało się zarzucić mieszkańcom Graysona.

A jeszcze bardziej zaskakujące było uświadomienie sobie, że na Graysonie cywilizacja ludzka była dwukrotnie starsza niż na Manticore. Najdobitniej uzmysławiała to Starówka stolicy z wąskimi, przeznaczonymi do ruchu konnych pojazdów uliczkami i częściowo zrujnowanymi fortyfikacjami, które pokonało dopiero użycie prochu. Przypominały one o walce, jaką stoczyło to społeczeństwo, jak i o tym, że omal nie wyginęło przy tej okazji. Nikt nie wiedział nawet o jego istnieniu, a gdyby wiedział, to i tak nie troszczyłby się o nie. Dlatego przodkowie obecnych mieszkańców musieli znaleźć własne rozwiązania i stworzyli własną tożsamość odróżniającą się od innych. Stąd też brał się ich konserwatyzm. A tego nie był w stanie zrozumieć nikt z Królestwa Manticore, kto tu nie przybył i nie zobaczył, że tak naprawdę to Grayson jest starszy i bardziej doświadczony.

Rozmyślał tak, popijając mrożoną herbatę i rozglądając się po wielkiej sali Starego Pałacu. Mrożona herbata nie była znana w Królestwie Manticore, gdzie napar podawano zawsze na ciepło i bez cytryny. Na Graysonie zaś była niezwykle popularna i musiał przyznać, że miała ciekawy smak. I duże perspektywy jako napój chłodzący w upały. Postanowił wprowadzić ją do obiegu przy pierwszej nadarzającej się oficjalnej okazji. To akurat była drobnostka, ale pożyteczna. Widok zaś wielkiej sali był może nie pożyteczny, ale ciekawy i pouczający. Znajdowała się w centrum budowli wzniesionej po wojnie domowej dla Benjamina IV. Co prawda wojnę toczono przy użyciu napalmu i czołgów, a omal nie użyto broni atomowej, choć prymitywnej według standardów współczesnej techniki, to jak najbardziej skutecznej. Stary Pałac zaś zbudowano zgodnie z tradycjami architektonicznymi wcześniejszych dzieł fortyfikacyjnych. William podejrzewał, że w sporej części był to wpływ samego Benjamina IV pragnącego unaocznić wszystkim, że teraz rządzi Miecz. I to nie jako pierwszy między równymi, ale jako monarcha. Podobnie jak konstytucja, tak i pałac miał to pokazywać bez cienia wątpliwości i dlatego zbudowano potężną twierdzę z kamienia oddającą żelazną konsekwencję władcy, a wielkością przytłaczającą wszystko, co „zwykły” patron mógł nazwać domem.

Nie dało się ukryć, że Benjamin IV nieco przesadził. No ale nie można było oczekiwać po wybitnym strategu, polityku, teologu i prawodawcy, że będzie także genialnym architektem. I dlatego ten przyciągający wzrok, kamienny labirynt był archaizmem już w chwili, w której ukończono jego budowę.

A miało to miejsce sześćset lat temu.

Williamowi przemknęło przez myśl, czy przypadkiem Benjamin IV podobnie jak Gustaw Anderman nie do końca wiedział, kim jest i w jakim świecie żyje. Gustaw ubzdurał sobie się, że jest jakimś tam Frycem czy Francem Wielkim po reinkarnacji. Ciekawe, za kogo mógł się uważać Benjamin numer 4…

Przestał o tym dumać i zajął się oglądaniem wielkiej sali. Pałac był kilkakrotnie modernizowany i służył do oficjalnych uroczystości, mimo że Protektor z rodziną przenieśli się sześćdziesiąt lat temu do stojącego po sąsiedzku Pałacu Protektora. I to nie ukrywając radości. Modernizacje nie dotknęły jednakże wielkiej sali. Wyglądała tak jak sześćset lat temu — jej sufit znajdował się o dobre trzy piętra nad marmurową posadzką, wsparty na metrowej średnicy dźwigarach poczerniałych od upływu czasu. Zwieszały się z nich chorągwie, proporce i sztandary. Niektóre tak wyblakłe, że ledwie dało się odróżnić barwy, jak ta wisząca nad tronem, na którym zasiadał Benjamin IX. To akurat było bez znaczenia, bo każdy, nawet William Alexander, wiedział, co to za chorągiew. Benjamin Wielki polecił bowiem zawiesić nad swym tronem jako trofeum chorągiew zmiecionej doszczętnie domeny Bancroft.

I wisiała tam od sześciuset lat.

Mimo swego wieku sala była doskonale oświetlona, ogrzana i klimatyzowana. Za to zasiadający przy długich stołach goście ubrani byli rozmaicie. Część, zwłaszcza kobiety, idealnie pasowała do tego miejsca: strojne, bogato wyszywane i bufiaste suknie, starannie uczesane koafiury z jednej, a fraki i krawaty z drugiej strony wyglądały niczym wyjęte z historycznych monografii. Krawaty zresztą paręnaście razy wychodziły na Graysonie z mody (co William potrafił doskonale zrozumieć) i tyleż razy wracały (czego pojąć nie był w stanie żadną miarą). Na tym tle on i inni pochodzący spoza planety wyróżniali się, i to zdecydowanie. Natomiast i wśród tubylców sporo było osób wyglądających zdecydowanie mniej archaicznie. Wiele kobiet, w tym obie żony Protektora, nosiło znacznie prostsze (co nie znaczy mniej eleganckie) suknie, które, jak podejrzewał, wzorowane były na wprowadzonych w modę przez Honor Harrington. Spora część mężczyzn także poszła z duchem mody i wygody, rezygnując z krawatów i sztywnych, historycznych ubiorów.

Natomiast najwięcej obecnych tu mężczyzn było w mundurach, i to nie tylko floty. Zwracało to uwagę, tym bardziej że liczba kobiet w mundurach była wręcz znikoma. Konieczność przetrwania zmusiła społeczeństwo graysońskie do ostrej kontroli urodzin i liczba mieszkańców przez wieki pozostała mniej więcej stała. Dopiero w ciągu ostatnich pięćdziesięciu lat standardowych zaczęła rosnąć dzięki rozwojowi techniki umożliwiającej przeżycie większej populacji. Obecnie liczyła ona około trzech miliardów ludzi, czyli prawie tylu, ilu było łącznie obywateli Gwiezdnego Królestwa Manticore. Ale wśród nich było zaledwie nieco ponad siedemset pięćdziesiąt milionów mężczyzn, co w połączeniu z zakazem służby wojskowej kobiet obowiązującym od chwili skolonizowania planety dawało Graysonowi liczbę potencjalnych kandydatów do służby wojskowej równą tej, jaką dysponowało Królestwo. Przynajmniej w teorii, gdyż w praktyce dzięki prolongowi znacznie większa część społeczeństwa Królestwa Manticore była dorosła (czyli w wieku produkcyjnym, jak to oficjalnie zwano gdzieniegdzie). A i tak zdecydowanie więcej graysońskich mężczyzn nosiło mundury, a siły zbrojne planety ciągle się rozwijały.

I wyglądało na to, że większość brała akurat udział w tym przyjęciu.

A przynajmniej William Alexander miał takie nieodparte wrażenie.

Widok tylu mundurów nieuchronnie musiał doprowadzić go do rozmyślań o wojnie. I do przyznania, że na Graysonie z innej perspektywy podchodzono do tego konfliktu z Ludową Republiką Haven. Matthews wzmiankował o tym parokrotnie, a Hamish wielekroć o tym mówił, ale on sam jakoś nie zdał sobie dotąd w pełni z tego sprawy. Była to kolejna z tych rzeczy, które trzeba było zobaczyć i doświadczyć, by zrozumieć.

Królestwo przez pół wieku przygotowywało się do wojny, rozbudowując flotę i tworząc sojusze. Dlatego traktowano ją jako coś nieuchronnego i podchodzono do niej ostrożnie. Jedynie kompletni idioci (a mógł parunastu z nazwiska wymienić) robili co mogli, by nie spojrzeć prawdzie w oczy. Zaskakujące było, że większość stanowili politycy… Kiedy wojna wybuchła, to przeświadczenie o jej nieuchronności i lata przygotowań w pewien sposób obróciły się przeciwko społeczeństwu. Część opinii publicznej zdawała się uważać, że skoro tyle czasu, pieniędzy i energii poświęcono na przygotowania, to wojna, skoro już się zaczęła, powinna teraz jak uczciwa inwestycja toczyć się, bazując na procentach, a nie wymagać dodatkowych sił i środków.

Nie było to zmęczenie wojną — jeszcze nie, ale rozczarowanie. Cały czas się przygotowywano, więc kampania powinna być błyskawiczna. Haven w końcu zawsze prowadziło krótkie wojny zakończone podbojami i podświadomie spodziewano się, że i w tej wszystko rozstrzygnie się w stosunkowo krótkim czasie.

A tak bynajmniej się nie stało.

Zarówno on sam, jak Allen i inni potrafiący myśleć zdawali sobie sprawę, że ta wojna może być krótka tylko w jednym wypadku — jeśli ją przegrają w pierwszym starciu. Jeżeli będą mieli szczęście i zaczną wygrywać, to będzie ona długa i ciężka. O tym dobrze wiedziała królowa i wojsko. I ta część społeczeństwa, do której dotarło to, co powtarzał rząd. Natomiast nie do wszystkich dotarło i paradoksalnie, ale właśnie dla nich było to niezrozumiałe, ponieważ Królewska Marynarka odnosiła sukces za sukcesem. A końca zmagań i wyrzeczeń nie było widać. Jak do tej pory to niezrozumienie i wynikające z niego niezadowolenie było bardziej indywidualnymi opiniami niż czymkolwiek noszącym ślady zorganizowania, ale był politykiem od sześćdziesięciu lat standardowych i wyrobił sobie umiejętność wczesnego zauważania problemów. Na horyzoncie zbierała się burza — na razie potencjalna, ale rosnąca w siłę. A pytaniem, na które nie znał odpowiedzi, było to, czy nawa, którą pomagał przez ponad pół wieku budować, wytrzyma ją czy rozpadnie się.

Dla mieszkańców Graysona rzecz wyglądała inaczej. Co prawda o zagrożeniu, jakie stanowi dla nich Ludowa Republika Haven, dowiedzieli się parę lat przed wybuchem konfliktu, ale przez ostatnie sześć stuleci przygotowywali się i toczyli inne zmagania. Z perspektywy czasu można było nawet uznać, że lanie spuszczone fanatykom z Masady przez Harrington i Hamisha w systemie Yeltsin było pierwszą bitwą obecnej wojny. Dla Graysona tak właśnie było — po pokonaniu odwiecznego nieomalże wroga jego mieszkańcy przeszli płynnie do walki z nowymi sojusznikami starego przeciwnika, który przestał się już liczyć. A oni aż za dobrze wiedzieli, że wojna jest zawsze długa, ciężka i wymaga wyrzeczeń. Potencjalną długością tej nie martwili się bardziej niż długością dopiero co zakończonej. Czyli prawie wcale. Będzie trwała tyle, ile będzie musiała… a oni byli zdecydowani dotrwać do jej końca i zwyciężyć.

I ta determinacja spowodowała w graysońskim społeczeństwie zmiany, które jeszcze pięć lat temu zostałyby uznane za niemożliwe. Co prawda nadal żadna kobieta nie służyła w siłach zbrojnych, ale ciągle rosła liczba „wypożyczonych” niewiast w mundurach Royal Manticoran Navy czy innych sprzymierzonych flot. Toteż problem był drążony i likwidowany wolno, lecz bezustannie. Natomiast graysońskie kobiety masowo zaczynały zajmować się rozmaitymi cywilnymi pracami uznawanymi dotąd za męską domenę. Tak on, jak i sir Thomas byli zaskoczeni, gdy dowiedzieli się, że ponad piętnaście procent urzędników w stoczni Blackbird stanowią kobiety. A jeszcze bardziej zaskoczyła ich wiadomość, że są już pierwsze kobiety w ekipach stoczniowych. I że ich liczba rośnie.

W znacznej mierze wzięło się to z prostego powodu — nie było innego wyjścia. Chcąc utrzymać dotychczasowe tempo rozwoju floty i innych służb, musieli umożliwić zaciągnięcie się do nich mężczyznom pracującym dotąd w przemyśle. A na ich miejsce mogły przyjść tylko kobiety. Stanowiły one potężny potencjał nie wykorzystanej dotąd w żaden sensowny sposób siły roboczej. Teraz tylko trzeba było z głową go spożytkować. Przed przystąpieniem do Sojuszu byłoby to nie do pomyślenia, teraz było tylko bardzo trudne, a trudności nigdy dotąd nie zdołały jakoś powstrzymać społeczeństwa graysońskiego.

Coraz wyraźniejszy niedobór załóg był też głównym powodem, dla którego Marynarka Graysona z takim entuzjazmem powitała zwiększone zautomatyzowanie nowych okrętów. Okazało się, że pod tym względem Royal Manticoran Navy była znacznie bardziej konserwatywna od największych konserwatystów w znanej części galaktyki. RMN nadal była na etapie budowy prototypów, na których testowano nowe rozwiązania techniczne. Marynarka Graysona przystąpiła już do budowy seryjnej okrętów o zwiększonej automatyzacji. Co więcej, stały się one standardem przy projektowaniu wszystkich nowych klas okrętów.

Matthews wręcz rozpływał się nad tym, o ile zmniejszy to problemy z obsadzeniem ich załogami. Tak się w tym zapamiętał, że nie zwrócił uwagi na znaczące spojrzenia jakie wymienili Caparelli i William Alexander.

A jego znaczenie było proste — RMN została podwójnie zawstydzona przez logikę i pragmatykę Marynarki Graysona, co powinno przynieść zadowalający z punktu widzenia ich obu skutek. Gdy po powrocie odpowiednio przedstawią, jak to „zacofany i prymitywny” Grayson będzie wkrótce miał nowocześniejsze niż Królestwo okręty, powinno to wywołać stosowną burzę, która zmusi bandę urzędasów w mundurach do ruszenia tyłków i wydania zgody na budowę jednostek, o których mowa.

Choć naturalnie istniała też inna możliwość — nie chcąc się wychylać, uznają, że sensowne jest, by to sojusznik sprawdził pomysły w praktyce, nim oni zaryzykują cokolwiek na tak „radykalną i nie konsultowaną” innowację.

William prychnął pogardliwie, po czym przypomniał sobie, że on robi tylko za księgowego Gwiezdnego Królestwa i nie należy do Ich Lordowskich Mości rządzących Admiralicją.

Na dodatek był cywilem, więc takie problemy winien zostawić bratu i Caparelliemu — sam miał dość innych.

Ponownie zajął się mrożoną herbatą i rozejrzał dyskretnie. Jako samotny gość płci męskiej został usadzony przy stole sąsiadującym z tym, przy którym zasiadał Protektor, a przy którym znaleźli się wyłącznie samotni mężczyźni. Obok miał starszego (choć mogło to być mylące, bo najwyraźniej nie został on poddany prolongowi) generała, który na szczęście bardziej był zainteresowany jedzeniem niż gadaniem. Wymienili naturalnie stosowne uwagi o wszystkim i o niczym przed rozpoczęciem obiadu, po czym uprzejmie się ignorowali, skupiając uwagę na naprawdę doskonale przyrządzonych daniach.

Swoją drogą postanowił spróbować wydusić przepisy od szefa kuchni Protektora przy jutrzejszym formalnym spotkaniu z Benjaminem IX. To, że Hamish przy każdej okazji docinał mu odnośnie do epikurejskich skłonności, nie robiło na nim wrażenia. Tylko dlatego, że Ham był pozbawionym kulinarnej kultury prymitywem, dla którego wszystko bardziej skomplikowane od steku z kartoflami było dekadenctwem, nie miał zamiaru pozbawiać się jednej z większych życiowych przyjemności.

Uśmiechnął się i odszukał wzrokiem brata, który wraz z admirałem Matthewsem siedział przy stojącym na podwyższeniu stole Protektora. Cóż, zdobycie Masady nadal procentowało… Właśnie mówił coś do pięknej kobiety siedzącej wraz z mężem obok niego. William miał okazję poznać państwa Harrington poprzedniego dnia i nadal był zaskoczony, że ktoś postury Honor Harrington miał tak filigranową matkę. Po paru zdaniach z nią zamienionych zaczął zazdrościć jej mężowi — cenił inteligentne i obdarzone ciętym językiem niewiasty, a niewiele ich było w Królestwie Manticore.

Generał powiedział coś, wyrywając go z zamyślenia, ale nim zdążył poprosić go o powtórzenie, rozległ się czysty i dźwięczny głos, jaki wydaje kryształowy kielich trącony nożem czy widelcem — nieomylny znak, że ktoś ważny chce coś powiedzieć. Odruchowo odwrócił głowę ku Protektorowi, podobnie zresztą jak wszyscy. Rozmowy stopniowo zamierały, gdyż obiekt zainteresowania wstał, uśmiechnął się i widać było, że czeka na ciszę.

W końcu odchrząknął i powiedział:

— Panie i panowie, obiecałem, że nie będzie to roboczy obiad, czyli że unikniecie długich a nudnych przemówień…

Przerwał, gdyż przez salę przetoczyła się salwa śmiechu.

— …i mam zamiar dotrzymać obietnicy, ale muszę przekazać dwie wiadomości i uznałem, że jest idealna okazja, by je ogłosić.

Spoważniał i rozejrzał się powoli po sali, w której nagle zrobiło się naprawdę cicho.

— Po pierwsze, admirał Matthews poinformował mnie — podjął — że wybrano imię dla najnowszego superdreadnoughta Marynarki Graysona. Będzie nosił imię Honor Harrington, a matka patronki Harrington zgodziła się być jego matką chrzestną!

Skłonił się w stronę Allison Harrington.

W sali odezwały się oklaski, które błyskawicznie przerodziły się w owację. Wpierw kilku, potem kilkunastu, a zaraz potem wszyscy mężczyźni w mundurach wstali, a w ślad za nimi poszli cywile i kobiety i owacja odbiła się echem od ścian. William Alexander także bijący brawo zerwał się ku własnemu zaskoczeniu na równe nogi. Oklaski grzmiały zwielokrotnione echem, a po paru sekundach do Williama dotarło coś jeszcze. Coś, co go znacznie bardziej zaskoczyło. Oprócz powszechnej aprobaty wśród obecnych dominowało jeszcze jedno uczucie — głodne, szczerzące kły i budzące dreszcz…

Dopiero w tym momencie zrozumiał, że Hamish ani trochę nie przesadził, opisując reakcje mieszkańców Graysona na wieść o zamordowaniu Honor Harrington.

Benjamin poczekał spokojnie, aż owacja ucichnie, a obecni usiądą, po czym uśmiechnął się przekornie i potrząsnął głową.

— Powinniście poczekać — skarcił słuchaczy. — Teraz będziecie musieli wszystko powtórzyć… Druga bowiem nowina jest następująca: wczoraj rano lady Allison Harrington poinformowała moją starszą żonę, że wraz z mężem oczekują potomka.

To proste zdanie wywołało taką ciszę, że spadająca szpilka brzmiałaby w niej jak grom.

Benjamin pokiwał głową i dodał cicho:

— Jutro formalnie poinformuję Konklawe, że Klucz lady Harrington odziedziczy następca jej krwi, by troszczyć się o jej ludzi i jej domenę.

William odkrył w tym momencie, że poprzednia owacja tylko wydawała mu się głośna, spontaniczna i długa. To, co tym razem usłyszał, wstrząsnęło murami i błyskawicznie stało się powszechne. Dostrzegł, że Allison zaczerwieniła się po koniuszki włosów i wstała tylko dlatego, że Benjamin jej kazał.

Owacja trwała wieczność, a gdy w końcu umilkła, dostrzegł, że jeszcze ktoś z siedzących przy stole Protektora wstał i czeka. Był to młody mężczyzna o jasnych włosach i szarych oczach ubrany w uniform admirała Marynarki Graysona.

— Wasza Miłość! — zawołał, gdy owacja przycichła. Benjamin odwrócił się ku niemu, nie ukrywając zaskoczenia.

— Słucham, admirale Yanakov?

— Za pozwoleniem Waszej Miłości, chciałbym wznieść toast.

Protektor zastanowił się przez moment, nim kiwnął głową.

— Oczywiście, admirale.

— Dziękuję, Wasza Miłość. — Yanakov podniósł kielich stojący dotąd na stole i uniósł go, by w jego zawartości zagrało światło.

W tym czasie w sali zapadła cisza, toteż jego głos, gdy przemówił, stał się doskonale słyszalny:

— Wasza Miłość, panie i panowie. Za patronkę Harrington… i na pohybel Ludowej Republice!

Owacja, jaka mu odpowiedziała, powinna według wszelkich praw fizyki zawalić sufit wielkiej sali.



KSIĘGA CZWARTA



Rozdział XXII

— Jak myślisz, może wreszcie w tym miesiącu będziemy mieli okazję? — spytał Scotty Tremaine, wycierając wściekle kolorową chustą pot z czoła.

Próbował mówić spokojnie, ale rozmówca znał go zbyt dobrze, by nie wyczuć w jego głosie zniecierpliwienia.

— A skąd niby ja, prosty podoficer, mam to wiedzieć, sir? — spytał w odpowiedzi Horace Harkness tonem tak pełnym szacunku i cierpliwości, że Scotty musiał się uśmiechnąć.

— Przepraszam — wsunął chustę do tylnej kieszeni i przyznał: — To całe czekanie działa mi na nerwy, a jeszcze jak sprzęt zaczyna się psuć… ujmijmy to tak: nie mam już takich nerwów jak dawniej.

— Ja też nie, sir — zgodził się Harkness i chrząknął z tryumfem, gdy zaklinowana klapa, z którą od dłuższej chwili się siłował, wreszcie odskoczyła. — Może pan tu poświecić, sir?

Tremaine posłusznie skierował snop światła latarki do odsłoniętego wnętrza dziobowego modułu łączności.

— Hmm… — mruknął Harkness, ocierając pot jeszcze barwniejszą chustą.

Obaj ubrani byli już nie w zdobyczne elementy ubeckich mundurów, lecz w odzież wyprodukowaną w obozie przez głównego krawca, którym okazał się Henri Dessouix. Niefortunnie dla Scotty’ego Dessouix lubił zestawienia barw, od których oczy bolały, a Harkness podzielał jego upodobania, toteż od widoku bosmanmata w pełnym słońcu wręcz w oczach ćmiło.

Fakt — Dessouix ograniczony był w doborze barwników do źródeł naturalnych, które dało się znaleźć w rozsądnej odległości od obozu, ale nie było to równoznaczne z mieszaniem ich tak, by uzyskać jak najbardziej żrące barwy. Dzięki wspólnym preferencjom kolorystycznym bosmanmat Królewskiej Marynarki Harkness wyglądał niczym pirat z trzeciorzędnej holodramy. Zwłaszcza że pulser i maczetę nosił ze sobą dosłownie wszędzie. Teraz także miał je przy sobie.

Urządzenia elektroniczne Ludowej Marynarki były z zasady większe od odpowiedników używanych przez Royal Manticoran Navy, a to z tego prostego powodu, że wszystkie elementy składowe, jakie tylko się dało, były wymienialne.

Spowodowane to było tym, iż technicy pokładowi Ludowej Marynarki nie posiadali dość wiedzy i umiejętności, by większość napraw przeprowadzać na miejscu. Dlatego kiedy doszli do tego, co się zepsuło, wyjmowali cały uszkodzony komponent, a na jego miejsce wstawiali nowy z magazynu. Uszkodzony odsyłali do bazy, gdzie znajdowali się specjaliści potrafiący go naprawić. Jak długo na pokładach okrętów użytych bojowo znajdowała się odpowiednia ilość części zamiennych, tak długo wszystko działało sprawnie. Natomiast pechem Ludowej Marynarki było to, że prawie nigdy nie było wystarczającej ilości tych części, co też stanowiło powód niezwykle wysokiego poziomu niesprawności czy też niepełnej sprawności okrętów przez kilka pierwszych lat wojny.

Spowodowane to było brakiem perspektywicznego myślenia. Przez pięćdziesiąt lat służby logistyczne Ludowej Marynarki nastawione były na krótkie konflikty, po których następowały długie okresy spokoju, w czasie których można było usunąć wszystkie poważniejsze mankamenty czy unowocześnić sprzęt. Nie istniały natomiast możliwości transportu czy choćby zapasy części na bezpośrednim zapleczu frontu, pozwalające na przewożenie potrzebnych ilości tam i z powrotem, czyli między linią frontu a bazami, z których operowały poszczególne okręty. Dlatego gdy podręczne zapasy się zużyły, zaczęła się czkawka owocująca brakiem sprawności bojowej. Im dłużej trwały walki, tym problem stawał się poważniejszy.

Niestety ktoś zdał sobie z tego sprawę wystarczająco wcześnie, by zdążyć naprawić ten błąd, i od kilku lat sytuacja ulegała wyraźnej poprawie, co Tremaine’a (i nie tylko jego) wcale nie cieszyło. Jeżeli logistyka Ludowej Marynarki dorówna…

— Cholera! — westchnął z uczuciem Harkness, wyrywając go z rozmyślań. — Wygląda na to, że mamy mały problem z samym transponderem, sir.

— Jak duży jest ten „mały problem”? — spytał zaniepokojony Scotty.

Harkness schował miernik i oznajmił:

— W tej chwili wiem tylko, że nie działa, sir. Jak go wymontujemy, będę wiedział więcej, ale tak między nami mówiąc, nie wygląda to dobrze. Podejrzewam, że poszedł moduł szyfrujący, czyli praktycznie jeden wielki element elektroniczny, a jakoś na pokładzie nie zauważyłem warsztatu mogącego naprawić elektronikę molekularną, sir.

— Cholera! — zawtórował mu Scotty. — Lady Harrington nie będzie zachwycona.



* * *


— To pewne, Scotty? — spytała Honor Harrington.

Tremaine zameldował jej o awarii wieczorem, gdy siedziała w chacie Ramireza wraz z McKeonem, Benson i naturalnie gospodarzem.

Przez moment jedyne, co było słychać, to bzyczenie lokalnego robactwa z tępym uporem próbującego przebić się przez klosz oliwnej lampy oświetlającej wnętrze.

— Obawiam się, że tak, ma’am — potwierdził Tremaine. — Poszły układy molekularne, a nie mamy ani zapasowego modułu, ani możliwości, by je naprawić. Bosmanmat Harkness z pomocą bosmanmat Ascher próbują zmontować jakąś prowizorkę, ale co chwilę okazuje się, że systemy są niekompatybilne. Poza tym nawet jeśli uda im się coś sklecić, to i tak nie będzie to godne zaufania. Przykro mi, ma’am, ale wygląda na to, że transponder identyfikacyjny Dwójki jest i pozostanie niesprawny.

— Szlag! — skomentował McKeon.

Honor spojrzała na niego nieco zaskoczona i przeniosła wzrok z powrotem na Tremaine’a.

— Sprawdziliście transponder Jedynki? — spytała.

— Tak jest, ma’am. Działa… — Tremaine nie dodał „jak na razie”, ale i tak było to słychać na tyle wyraźnie, że Honor się uśmiechnęła.

— W takim razie wróć do nich, proszę, i powiedz, że wiem, że zrobią wszystko, co się da.

— Oczywiście, ma’am — Tremaine zasalutował i odwrócił się ku drzwiom.

— Wystarczy rano, Scotty — roześmiała się Honor. — Nie pałętaj się po lesie po ciemku, bo jeszcze coś nachalnego spróbuje cię zjeść po drodze.

— Może się pan przespać u nas, komandorze — zaproponowała Harriet Benson.

Po prawie dwóch miesiącach praktyki większość podkomendnych Honor rozumiała bez zbytnich kłopotów zarówno ją, jak i Henriego.

— Henri będzie zachwycony, zdaje się, że wymyślił już swój następny ruch — dodała. — Obaj z komandorem Casletem sądzą, że mimo wszystko znaleźli jednak na pana sposób.

Honor zachowała starannie neutralny wyraz twarzy — żaden z jeńców nie użył w stosunku do Casleta obelżywego zwrotu „towarzysz”. Nikt co prawda nie był też uszczęśliwiony jego obecnością, ale nikt także nie był z tego powodu specjalnie nieszczęśliwy, jak się pierwotnie obawiała. Najwidoczniej wśród jeńców i więźniów politycznych w innych obozach znajdowało się tylu oficerów Ludowej Marynarki zesłanych tu w ramach czystek zarządzonych przez Komitet Bezpieczeństwa Publicznego, że jeńcy wyrobili sobie przez te dziesięć lat podejście „żyj i dać żyć innym” w stosunku do nich. Honor podejrzewała, że określenie „czarni” używane w stosunku do ubeków było tego pochodną — rozróżnieniem między prawdziwymi wrogami a współtowarzyszami niedoli.

Sposób traktowania Casleta nie oznaczał bynajmniej, by ktoś miał najmniejszy choć zamiar ryzykować — wszyscy byli wobec niego uprzejmi, zwłaszcza gdy rozniosła się wieść, za co i w jaki sposób się tu znalazł, o co się postarali towarzysze Honor, ale na wszelki wypadek mieli na niego oko. Był to jeden z powodów, dla których został przydzielony do domu Benson i Dessouix.

— Ładnie to tak: kupą na jednego? — spytał Tremaine, z uśmiechem spoglądając na Benson i nie zdając sobie zupełnie sprawy, o czym myślała Honor. — Ale i tak im to nic nie da: podejrzewam, że wiem, co wymyślili. I tak dostaną mata w sześciu ruchach.

— Spróbuj za bardzo nie zranić ich uczuć, Scotty — doradziła Honor. — Z tego co wiem, porucznik Dessouix jest całkiem dobry w sztukach walki.

Nie dodała, że to był główny powód zakwaterowania Casleta właśnie tam, jako że nie na ten temat toczyła się rozmowa.

— Jak nie chciał mieć zranionych uczuć, to mógł mi tak nie złoić skóry w pierwszych dwóch grach, ma’am! — oznajmił z pretensją w głosie i błyskiem w oku Scotty.

Po czym zasalutował i wyszedł.

— Rozrywkowy młody człowiek — ocenił Ramirez. — I jak sądzę, pomysłowy.

Nimitz bleeknął potwierdzająco, nie ruszając się z ręcznie wykonanego stołu, co było zrozumiałe, jako że Benson zaczęła go drapać za uszami. Naturalnie jeszcze się podstawił i zaczął mruczeć donośnie, żeby już nikt nie miał wątpliwości, jak mu jest dobrze.

— Zgadzam się z tobą w obu przypadkach — potwierdziła Honor, przyglądając się Nimitzowi.

Treecat podbił serca jeńców ze zwyczajową wprawą i skutecznością. Udało mu się dosłownie z każdym. Tym razem jednak miał poważniejsze powody, by wdzięczyć się do nich. Proces uwodzenia, jak to Honor nazwała na swój prywatny użytek, dawał mu (a więc i Honor) okazję do poznania ich emocji. Przy tej okazji wyszło na jaw, że paru balansuje na krawędzi szaleństwa, o czym Honor poinformowała Ramireza i Benson. Okazało się też, iż z sześciuset dwunastu jeńców przebywających w obozie Inferno tylko jeden jest parszywą owcą.

Honor była zaskoczona, że tylko jeden jeniec był agentem UB, jego współtowarzysze zaś, że aż jeden. Agentem okazał się specjalista od tkactwa i pochodnych sposobów wytwarzania materiału z lokalnych roślin, z którego Dessouix i jego dwaj pomocnicy szyli ubrania. Dlatego był istotnym elementem obozowej gospodarki, a co gorsza większość jeńców uważała go za przyjaciela, dlatego też szok był tym większy, gdy okazało się, że został tu przysłany, by zdradzić ich zaufanie.

Tyle że jak się okazało w trakcie przesłuchania, nie był agentem, tylko szpiclem, czyli jak to się eufemistycznie określa, „informatorem”. Różnica była subtelna, ale uratowała mu życie. Przynajmniej taki był oficjalny powód — w rzeczywistości Ramirez uznał, że zdrajca może się jeszcze przydać. Dzięki Nimitzowi (i sugestii Honor) Benson i Dessouix znaleźli w jego materacu radiotelefon satelitarny bliskiego zasięgu. Gdyby im się to nie udało przed kolejnym lotem zaopatrzeniowym, kapuś zginąłby, gdyż oczywiste było, że musi mieć jakiś środek łączności, a wystarczyło jedno zdanie, by wszyscy zginęli. Przy okazji przesłuchania dowiedzieli się także, dlaczego zgodził się na współpracę z UB — by uratować życie swego kochanka.

Radiotelefon oczywiście został skonfiskowany, a do jego pilnowania przez całą dobę Ramirez wyznaczył osiemnastu ludzi podzielonych na trzy zmiany po sześciu. Honor była zadowolona z takiego rozwiązania, gdyż pozostali jeńcy zbyt długo uważali go za przyjaciela, by zabicie go nie odbiło się negatywnie na ich morale.

— …na placówce Basilisk?

Honor zamrugała gwałtownie, słysząc koniec pytania, i dopiero w tym momencie dotarło do niej, że zadał je McKeon.

— Przepraszam, Alistair, myślałam o czymś zupełnie innym — przyznała przepraszająco. — O co pytałeś?

— Czy pamiętasz, jakim nieopierzonym gówniarzem był Scotty, gdy przybyliśmy na placówkę Basilisk — powtórzył McKeon i wyjaśnił pozostałym: — Pełnym dobrych chęci, ale tak zielonym, że aż strach.

— A kiedy z niej odlatywaliśmy, był o kilkaset tysięcy bogatszy — dodała z półuśmiechem Honor.

— Przynajmniej — zgodził się McKeon. — Miał nosa do odnajdowania kontrabandy. Dzięki czemu gdy admiralicja wypłaciła pryzowe, stał się naprawdę popularny wśród załogi.

— Mogę sobie wyobrazić! — roześmiała się Benson.

— Ale nie przewróciło mu to w głowie — dodała Honor. — Zawsze miał tam dobrze poukładane i potrafił myśleć. Obie cechy jeszcze się pogłębiły w miarę zdobywania doświadczenia.

— Przyznam, że mnie to nie dziwi — powiedziała Benson i dodała poważniej: — Na ile zmusi nas to do zmiany planów?

— Jeżeli transponder drugiego promu będzie działał, to wcale. — Honor wyciągnęła rękę. Nimitz przykuśtykał i usadowił się na jej kolanach. — Jeden z promów musi zająć się kurierem, do czego transponder i kod identyfikacyjny nie będą mu absolutnie potrzebne.

— A jeżeli transponder drugiego promu też się zepsuje? — spytał cicho McKeon.

— To będziemy mieli dwa wyjścia: albo wymyślimy sposób zdobycia nie uszkodzonego promu transportowego, albo zrezygnujemy z „Koszyka” na rzecz bardziej bezpośredniego, nazwijmy to, rozwiązania — odparła cicho, nie kryjąc niechęci.

Było to zrozumiałe, gdyż operacja „Koszyk”, jak ją Honor nazwała, choć skomplikowana, była w zasadzie jedynym rozwiązaniem gwarantującym szansę sukcesu. Każdy z pozostałych planów, jakie wymyślili, dawał większe prawdopodobieństwo śmierci w walce niż wydostania się z Piekła. O tym nikt nie wspominał, bo nie dość, że wszyscy wiedzieli, to i tak było to lepsze rozwiązanie od dalszego pozostania na więziennej planecie.

— Lepiej więc skoncentrujmy się na tym, żeby drugiemu transponderowi nic się nie przytrafiło — zaproponował McKeon z taką powagą, że Honor parsknęła śmiechem.

— Brzmi rozsądnie — oznajmiła. — Natomiast ciekawi mnie, jak to sobie wyobrażasz.

— A to akurat jest proste — odparł z kamienną twarzą. — Zagonimy do tego Fritza, który go zbada i zaordynuje którąś ze swych znanych metod profilaktycznych, przepisze odpowiednie ćwiczenia, ustali wizyty i problem z głowy.

Tym razem roześmiali się wszyscy oprócz niego. Fritz Montoya okazał się cenniejszy od złota czy jakiegokolwiek wysoko notowanego kruszcu. Do Piekła trafiało niewielu lekarzy, a w obozie Inferno nie znalazł się ani jeden. Co prawda lokalne drobnoustroje okazały się niegroźne dla trujących przybyszów, ale było kilka wyjątków równie upartych jak krwiopijcy czy misiorysie. Istniało też zagrożenie wynikające z zatrucia, wypadków i ziemskich bakterii, które miało na koncie już parę obozów. Okazało się, że jakaś zaraza wybiła ich mieszkańców między lotami zaopatrzeniowymi, a nikt oczywiście nie zaprzątał sobie głowy sprawdzeniem jaka.

Dlatego Montoya został dosłownie przytłoczony liczbą pacjentów. Co prawda wyposażenia medycznego nie miał, a z narzędzi i leków dysponował jedynie tym, co zawierały apteczki promów, ale był naprawdę świetnym lekarzem i pomógł praktycznie każdemu, kto się do niego zgłosił. Na tym się naturalnie nie skończyło — gdy zalew pacjentów nieco zelżał, rozejrzał się po obozie i dostał ataku nagłej cholery. W jego wyniku całkowicie zmienił system pozbywania się śmieci i doprowadził do okresowych wizyt wszystkich jeńców u niego. A potem wyrzucił z baraków nawet najbardziej leniwych i zmusił Benson do zmiany grafiku prac, tak by każdy miał dość ćwiczeń fizycznych na świeżym powietrzu.

Większość mieszkańców obozu nadal była rozbawiona, widząc go w akcji, jakby nie całkiem wiedziała, jak traktować to uosobienie dziwnej energii, ale z jego obecności cieszyli się naprawdę wszyscy.

Powód był prosty — opieka medyczna nie istniała, UB doszło bowiem do wniosku, że taniej jest stracić cały obóz, niż zapewnić leczenie wszystkim zesłanym. Jeśli ktoś zachorował lub miał wypadek, to albo umierał, albo żył dzięki własnej odporności i opiece współtowarzyszy. Jedyne, czego pilnowano, to stałego „doprawiania” żywności środkami antykoncepcyjnymi, dzięki czemu nigdy nie wynikła kwestia ciąży czy dzieci. Garnizon postępował tak dla własnej wygody, ale w sumie należało być za to wdzięcznym losowi, gdyż liczba poronień, śmierci przy porodach i kalectw byłaby olbrzymia, a śmiertelność wśród noworodków wręcz astronomiczna.

— Jestem pewna, że Fritz byłby wzruszony twoją wiarą w jego możliwości — zapewniła. — Niestety obawiam się, że nawet jego doskonałe maniery nie wywarłyby większego wrażenia na molekularnych obwodach elektronicznych.

— Nie byłbym taki pewien… — McKeon zmarszczył czoło. — Ile razy zaczyna mi truć o diecie albo o ćwiczeniach, robię się zdrowy jak nowo narodzony. Podejrzewam, że to reakcja obronna organizmu, więc…

— To dlatego, że jesteś podatny na wpływy — poinformowała go z niewinnym uśmiechem.

— Nieprawda! — obruszył się, z trudem utrzymując powagę. — Mam żelazną wolę i nie poddaję się żadnym sugestiom!

— Tak? No to zaraz zobaczymy. Czujesz się zmęczony… bardzo zmęczony… — zaintonowała monotonnie, kiwając mu palcem przed nosem. — Chce ci się spać… bardzo chce ci się spać… powieki są coraz cięższe… i cięższe… i cięższe…

— Wcale nie są! — oznajmił z tryumfem McKeon. I ziewnął niespodziewanie.

Honor roześmiała się. Nimitz bleeknął radośnie.

A McKeon przeciągnął się i przyjrzał obojgu z urazą niczym ucieleśnienie uciśnionej niewinności.

— Ja, proszę Jaśnie Pani, jestem odporny na takie dyrdymały jako ta skała — oznajmił wyniośle. — Twierdzenie, że łatwo mną manipulować i coś mi wmówić, to wierutne kłamstwo, o czym oboje powinniście dobrze wie…

I ziewnął ponownie — tym razem rozdzierająco.

— Uważaj, bo ci szczęka przeskoczy na plecy — ostrzegła go dobrotliwie Honor.

— Cholera, co jest?! — zirytował się McKeon. — Jak człowiek jest cały czas na nogach, to nic dziwnego, że po nocy chciałby odpocząć. A tu zamiast okazać zrozumienie, wyśmiewają się z niego. Jak tak, to pozbawię was swego towarzystwa i odprowadzę się spać. Może rano wam przejdzie.

— Dobranoc, Alistair — pożegnała go Honor.

— Dobranoc, manipulantko — odparł normalnym tonem, kiwnął głową obecnym i wyszedł.

— Jesteście naprawdę blisko, prawda? — zauważyła Benson cicho.

Honor uniosła pytająco brew, więc ta wyjaśniła:

— Nie tak jak Henri i ja. Ale troszczycie się o siebie i rozumiecie się doskonale…

— Znamy się od dawna — przyznała z uśmiechem Honor. — I wiele razem przeszliśmy. Teraz chyba instynktownie dbamy o siebie, choć Alistair ma jakoś znacznie częściej okazję martwić się o mnie…

— Wiem. Odprowadzaliśmy was wtedy z Henrim do promów — przypomniała Benson. — Wszechstronność i zasób słownictwa komodora McKeona wywarły na mnie niezatarte wrażenie. Sklął cię wręcz artystycznie: na pewno nie powtórzył żadnego epitetu więcej niż raz.

— Pewnie nie byłby tak wściekły, gdybym nie prysnęła, nie mówiąc mu słowa — wyjaśniła Honor z radosnym błyskiem w oku. — Oczywiście za nic by nie został, gdybym mu powiedziała, co zamierzam. Czasami mam dziwne wrażenie, że on po prostu nie pojmuje, na czym polega podległość służbowa.

— Aha! — zawołał radośnie Ramirez. — Przyganiał kocioł garnkowi, z tego co wiem.

— Nonsens! Zawsze przestrzegałam zasad podległości służbowej.

— Doprawdy? — spytała uprzejmie Benson. — W systemie Hancock także?

I oboje z Ramirezem wybuchnęli śmiechem, widząc zaskoczenie Honor.

— Twoi ludzie są z ciebie dumni, Honor — wyjaśniła Benson. — A prawdę mówiąc, oboje z Henrim zachęcamy ich do opowieści. Z początku robiliśmy to dlatego, że musieliśmy cię poznać, skoro zamierzaliśmy zaufać ci i zaryzykować życie. A potem, kiedy już się zdecydowaliśmy, co zresztą — jak wiesz — nastąpiło szybko, dla samej przyjemności słuchania, jak ktoś spuścił Ludowej Marynarce baty. Profesjonalnie, pomysłowo i z klasą.

Honor poczuła, że się czerwieni, toteż wtuliła twarz w futro Nimitza, a potem przeturlała go na grzbiet i zaczęła drapać po brzuchu. Przez następne kilkadziesiąt sekund koncentrowała się na tym zajęciu i uniosła głowę dopiero, gdy przestał ją palić policzek.

— Nie należy wierzyć we wszystko, co się słyszy — powiedziała z naganą. — Ludzie lubią przesadzać.

— Bez wątpienia, ale nie zawsze — zgodził się Ramirez, dając do zrozumienia, że nie będzie drążył tematu.

Honor uśmiechnęła się do niego z wdzięcznością.

— A póki co — Benson zmieniła temat. — Przyznaję, że zaczynam się niecierpliwić. Ta awaria transpondera to najlepszy dowód, że należało zacząć działać.

— Ja też tak uważam, problem polega na tym, że nie od nas zależy, kiedy będziemy mogli to zrobić — skrzywiła się Honor. — Garnizon jakoś złośliwie nie chce współpracować.

— Gdyby wiedzieli, jakie z nich chamy, natychmiast by się poprawili — zarechotał Ramirez. — Są z natury tak uprzejmi, że na pewno nie chcieliby świadomie sprawiać nam kłopotu.

— Już to widzę! — prychnęła Honor. Tym razem wszyscy się roześmiali.

Mimo to ślad niepokoju pozostał, i głaskając Nimitza, doskonale wiedziała, czym był spowodowany. Konieczność bezczynnego czekania zaczynała wszystkim działać na nerwy.

A nic innego nie mogli zrobić po zakończeniu przygotowań, gdyż kluczem do powodzenia akcji było odpowiednie zachowanie pilota promu transportowego. Pierwotna ocena okazała się m,słuszna — żywność do obozów dostarczano raz na miesiąc i robiono to w ciągu dwóch, trzech dni. Ponieważ Inferno był obozem karnym, transport docierał do niego jako do jednego z ostatnich. Przez pozostałą część miesiąca ubecy siedzieli na Styksie i nie wtrącali się do niczego. Mimo pozorów niedbałości był to wysoce skuteczny system pilnowania więźniów; choć całościowe koszty musiały być duże, to w przeliczeniu na więźnia były znacznie niższe od kosztów utrzymania go w normalnym obozie czy więzieniu.

Doskonałym tego przykładem było postępowanie garnizonu, gdy wynikała potrzeba stworzenia nowego obozu. Jego wkład ograniczał się do wybrania miejsca i dostarczenia tam więźniów wyposażonych w kilkaset siekier, młotków, pił, łopat, zapas drutu do ogrodzenia całości oraz kilku kilogramów gwoździ, no i zapasu żywności na miesiąc. Jeżeli nadzorca Tresca był w wybitnie dobrym humorze, mógł dołożyć kilkanaście plastikowych paneli na dachy baraków. I to było wszystko. To, ilu więźniów stało się w czasie budowy przekąską okolicznych drapieżników, interesowało strażników o tyle, że jeśli było ich wielu, przy pierwszej okazji uzupełniali stan do założonej normy. Więźniów nigdy nie brakowało — ani na planecie, ani tym bardziej tam, skąd przybyli dotychczasowi.

Tylko pod jednym względem ekonomiczne podejście UB do prowadzenia tego „interesu”, czyli planety więziennej, okazało się korzystne dla więźniów. Zamiast bowiem oprzeć zaopatrzenie w żywność na paczkowanych długoterminowych racjach, zamieniono Styx w pole uprawne i farmę hodowlaną wyposażoną w niezbędne zakłady przetwórcze. Cała wyspa została poddana procesowi terraformingu, nim na planecie wylądowali pierwsi więźniowie, toteż było to jak najbardziej wykonalne. Właśnie tam do najtrudniejszych i najbrudniejszych zajęć rozleniwiony garnizon wykorzystywał zesłańców-niewolników. Dzięki temu reszta więźniów otrzymywała nie dość, że dobrą i świeżą żywność, to na dodatek dostawała jej więcej, niż gdyby była ona paczkowana indywidualnie. Garnizon nie szczędził więźniom jedzenia, a „opakowania zbiorcze” obliczane były szacunkowo i ilość zawsze zaokrąglano w górę w stosunku do liczby więźniów i dni, na jakie miały wystarczyć.

Honor z początku była tym zaskoczona, ale po przemyśleniu sprawy przyznała, że takie rozwiązanie było sensowne. Co prawda świeża żywność zajmowała więcej miejsca, czyli wymagała więcej pracy, ale to nie ubecy załadowywali i rozładowywali promy. Za to nie mogła być zbyt długo przetrzymywana, toteż w żadnym obozie nie dałoby się zgromadzić zapasów poprzez zmniejszenie normalnych racji, gdyby planowano tam coś, co było karane wstrzymaniem dostaw. Z drugiej strony takie rozwiązanie drastycznie ograniczało liczbę wymaganych lotów zaopatrzeniowych dla całej planety do jednego w roku, co z kolei zwiększało bezpieczeństwo.

Nie oznaczało to jednak, że do systemu Cerberus przylatywał tylko ten jeden transportowiec oraz dostawy nowych zesłańców. Przylatujących było znacznie więcej, ale pojawiali się nieregularnie. Po pierwsze liczba konwojów z nowymi więźniami wzrosła, i to bardzo, po objęciu władzy przez Komitet Bezpieczeństwa Publicznego, który nie popełnił kardynalnego błędu poprzedniej władzy, jakim było niezdecydowanie.

System rządów Legislatorów miał bowiem podstawowy mankament — był represyjny, ale niewystarczająco. Każdy reżim totalitarny opierający się na rządach terroru prosi się o kłopoty, jeśli choćby trochę złagodzi te rządy. A Legislatorzy z jednej strony stosowali aparat ucisku na tyle mocno, by rozwścieczyć przeciwników, a z drugiej nie dość mocno, by ich wyeliminować lub wpędzić w takie przerażenie, które sparaliżowałoby działanie. Co gorsza, władza co jakiś czas ogłaszała amnestie, w wyniku których więźniowie polityczni wychodzili na wolność i mogli do woli opowiadać, jak to się bezpieka nad nimi znęcała. Co było idealną wodą na młyn propagandy Unii Praw Obywatelskich i innych grup dążących do przejęcia władzy lub obalenia systemu. A co więcej, sugerowało to wewnętrzną słabość systemu i bezpieki, no bo amnestie ogłaszano, by uspokoić czy zadowolić Dolistów, czyli motłoch — gdyby władza miała dość siły, po co miałaby sobie zadawać trud uspokajania w ten sposób tych, których powinna trzymać krótko przy pysku. A skoro była słaba, to należało dalej ją podkopywać, by wreszcie dokonać przewrotu.

Komitet pobierający nauki od tejże władzy zdecydował się na inny sposób, wynikający właśnie z chęci uniknięcia za wszelką cenę tego błędu. Oparł swe rządy na maksymalnym terrorze, dzięki czemu Urząd Bezpieczeństwa stał się znienawidzony przez wszystkich i wszędzie. Dzięki tej determinacji w udowadnianiu wszystkim wewnętrznym wrogom swej konsekwencji i woli utrzymania się przy władzy za wszelką cenę drastycznie wzrosła liczba więźniów w ogóle, a więc i liczba zesłanych do Piekła. Planeta więzienna służyła dwóm celom — po pierwsze stanowiła bezpieczną przechowalnię najgorszych przeciwników, po drugie była środkiem utrzymywania w ryzach innych potencjalnych opozycjonistów. Można było co prawda wszystkich rozstrzeliwać, ale było to rozwiązanie nieodwracalne, a nigdy nie wiadomo, czy jeden z drugim się w przyszłości nie przyda. Gdy delikwent znalazł się w Piekle (jeżeli nie zginął), można go było zawsze z niego wyciągnąć i pokazać, jeżeli uznano to za potrzebne.

Poza tym UB traktowało zesłańców jako prywatne źródło darmowej siły roboczej. Ze względów bezpieczeństwa dotyczyło to co prawda wyłącznie więźniów politycznych, ale było ich wystarczająco wielu. Nawet bowiem najnowocześniejszy przemysł, a przemysł Ludowej Republiki do takich nie należał, wymaga wykonywania zajęć nieprzyjemnych, a nawet niebezpiecznych, i ktoś to musi robić. UB miało także własne, ściśle tajne projekty, o których im mniej osób wiedziało, tym lepiej. Wśród więźniów byli ludzie o najróżniejszych umiejętnościach, toteż byli często wykorzystywani do pracy przy tych specjalnych projektach. A reszty jako niewykwalifikowanej siły roboczej używać zaczęła już bezpieka. Najczęściej jako ekipy budowlane na planetach, gdzie warunki niezbyt ludziom sprzyjały, a Ludowa Marynarka chciała mieć bazy. Ci, którzy przeżyli, po zakończeniu budowy wracali do Piekła.

I to był drugi powód zwiększonego ruchu — do systemu Cerberus przybywały bowiem transportowce (zawsze z eskortą z uwagi na toczącą się wojnę) po takie właśnie grupy robocze, gdy wynikła potrzeba. Trzecim zaś i to najczęstszym powodem były wizyty pojedynczych jednostek należących do Urzędu Bezpieczeństwa, które znalazły się w pobliżu. Przylatywały one w celu uzupełnienia zapasów czy to żywności, czy paliwa — na orbicie znajdowała się automatyczna stacja paliwowa — czy też dla zapewnienia załogom godziwej rozrywki na powierzchni.

Wydawać by się mogło, że planeta więzienna jest ostatnim miejscem, gdzie ktoś chciałby się znaleźć na przepustce, ale pozory mogą mylić. Obóz Charon został wyposażony wręcz luksusowo, gdyż uznano, że garnizonowi też się coś od życia należy w zamian za tak niewdzięczny i długi przydział służbowy. UB zaś zawsze potrafiło dbać o własne wygody, toteż jeszcze podniosło standard. Styx zaś znajdował się w strefie umiarkowanej, więc klimat był porównywalny do tych panujących w luksusowych ośrodkach wczasowych. Gdy się miało do dyspozycji całą planetę, logiczne było, że na bazę wybierano najlepsze miejsce.

Najwyraźniej wywiad Królewskiej Marynarki nie docenił roli, jaką Hades odgrywał dla Urzędu Bezpieczeństwa. To była planeta ubeków i czuli się tu zupełnie bezpieczni. Fakt, leżała na uboczu, ale tylko oni znali jej położenie i wiedzieli, że zawsze będą przez kumpli miłe widziani. Psychologicznie musiało to mieć naprawdę olbrzymie znaczenie.

Natomiast dla aktualnego problemu jeńców oraz Honor i jej ludzi czy bezczynności miało to niewielkie znaczenie. By móc zacząć działać, potrzebowali dwóch rzeczy — by pilot promu, który przyleci z zaopatrzeniem, wcześniej połączył się z bazą i by zjawił się w chwili, w której żadnego innego promu nie będzie w zasięgu bezpośredniej, to jest nie przesyłanej przez satelitę komunikacyjnego łączności.

Jak do tej pory miały miejsce trzy loty zaopatrzeniowe i ani razu nie zaistniały niezbędne do powodzenia ataku warunki. A czekanie doskwierało wszystkim coraz bardziej — Honor także, co uczciwie sama przed sobą przyznawała. Jedyne pocieszenie stanowił fakt, że żywności dostarczanej co miesiąc wystarczało i dla jeńców, i dla jej ludzi, i to bez konieczności ograniczania racji. Więźniów liczono tylko raz do roku, a w obozie Inferno od ostatniego spisu ludności zmarło trzynaście osób, co w połączeniu z szacunkowo liczoną żywnością zapewniało nawet lekką nadwyżkę jedzenia.

Było go tyle i miało taką wartość odżywczą, że Honor prawie wróciła do normalnej wagi, włosy jej powoli odrastały i rozpoczęła nawet lekkie treningi. Brak oka i ręki nie był w nich pomocny, ale powoli wracała do sił, sprawiając tym niesłabnącą satysfakcję Montoyi. Całkiem słusznie uważał, że to głównie jego zasługa.

Zdała sobie sprawę, że jej myśli błądzą, co było nieomylnym sygnałem, że jest zmęczona, zabrała więc Nimitza i wstała.

— Cóż, cokolwiek byśmy myśleli, i tak do następnej dostawy żywności nic nie zrobimy — oceniła z lekkim uśmiechem. — A póki co, to nie tylko Alistair zrobił się śpiący. Do zobaczenia na śniadaniu.

— Naturalnie. — Ramirez i Benson wstali prawie równocześnie.

— W takim razie dobranoc — pożegnała ich Honor. I wyszła w mrok nocy.



Rozdział XXIII

— Komodor Harrington! Komodor Harrington!

Honor uniosła głowę i odwróciła się szybko. Brak ręki wykluczał ją z większości prac niezbędnych do normalnego funkcjonowania społeczności obozowej, ale okazało się, że ma znacznie lepszy zmysł estetyczny, niż sądziła. Trudno się było temu dziwić, jako że nie była to dziedzina, której kiedykolwiek dotąd poświęcałaby większą uwagę. Teraz tak się stało, toteż zaczęła pomagać Henriemu w doborze i mieszaniu barwników. Jako zastępczyni Ramireza Harriet Benson zajmowała się rozdzielaniem prac, toteż na asystenta Honor przydzieliła porucznika Stephensona, niegdyś z floty układu Lowell. Stephenson nie miał za grosz wyczucia kolorów, miał za to dwie w pełni sprawne, silne ręce, dzięki czemu doskonale nadawał się do rozbijania w domowej roboty moździerzu i mieszania rozmaitych korzonków, jagódek, listków, robaków i innego barachła, z którego dało się według Henriego Dessouix uzyskać jakieś barwniki. Miał też radosne usposobienie, toteż całkiem dobrze im się razem eksperymentowało. Prawie udało im się uzyskać taki odcień ciemnej zieleni, jaki Honor wybrała na kurtki mundurowe swej Gwardii… O tym wszystkim jednakże natychmiast zapomniała, widząc wyraz twarzy nadbiegającej kobiety i czując jej emocje.

— Tak? — spytała ostro.

Za plecami usłyszała ciche łupnięcie, gdy Andrew LaFollet opuścił gałąź, na której trzymał zwyczajową wartę.

— Komodor Ramirez prosi, by pani jak najszybciej przyszła, ma’am! — wysapała goniec zziajana po biegu w południowym upale. — Kazał powiedzieć… że Babcia w drodze!

Honor obejrzała się odruchowo i oboje z LaFolletem spojrzeli sobie w oczy. Andrew uśmiechnął się i podał jej zdjęty z lewego nadgarstka komunikator.

Wzięła go, odetchnęła głęboko i przycisnęła guzik nadawania. Komunikator pochodził z zapasów Urzędu Bezpieczeństwa i został nastawiony na nie używaną przez garnizon częstotliwość, ale wyłączono w nim kodowanie, wychodząc z założenia, że jeśli przypadkiem ktoś podsłuchałby rozmowę, niezrozumiała wymiana zdań wzbudzi mniejsze podejrzenia od kodowanej transmisji prywatnej.

Rozmowa zresztą miała być niezwykle zwięzła.

— Wilk — powiedziała wyraźnie. — Powtarzam: Wilk. Przez moment panowała cisza, po czym odezwał się zaskoczony głos Sarah DuChene:

— Rozumiem: Wilk. Powtarzam: rozumiem, Wilk.

Honor wyłączyła komunikator i uśmiechnęła się, ukazując zęby. Oddała urządzenie LaFolletowi, wzięła Nimitza, i nie przestając się uśmiechać, pobiegła w stronę obozu tak szybko, jak potrafiła.



* * *


Towarzysz porucznik Allen Jardine ziewnął, aż mu szczęki zatrzeszczały, kładąc prom w łagodny zakręt wyprowadzający go prosto na lądowisko. Jedyną oznakę cywilizacji w okolicy, samego obozu naturalnie nie licząc. Z wysokości czterech i pół tysiąca metrów jedno i drugie było wyraźnie widoczne, ale on znajdował się znacznie niżej, jako że już rozpoczął podejście do lądowania.

— Inferno przed nami — zawiadomił znudzoną załogę. — Gearing, właź na górę.

— Jasne. Idę — burknął towarzysz kapral Gearing.

I zajął stanowisko w górnej wieżyczce artyleryjskiej wyposażonej w ciężkie wielolufowe działko pulsacyjne. Na wszelki wypadek sprawdził, czy wieżyczka obraca się bez problemów, włączył zasilanie działka i zameldował:

— Wieżyczka sprawna, broń gotowa.

— Potwierdzam sprawdzenie wieżyczki — skwitował meldunek Jardine.

Pomimo znudzenia bowiem towarzysz porucznik Jardine przestrzegał regulaminu, zasad łączności i wszelkich innych przepisów. Dzięki temu był osobą niepopularną wśród innych pilotów, a serdecznie nie cierpianą przez załogi. Na planecie przebywał od dziewięciu miesięcy standardowych i nic nie wskazywało na to, by normalniał. A działo się tak dlatego, że nie miał zamiaru dołączyć do grona bezmyślnych wałkoni stanowiących w jego opinii przytłaczającą większość garnizonu. Jak podejrzewał, był to także główny powód, dla którego towarzysz kapitan Tresca przydzielał mu najczęściej loty zaopatrzeniowe do obozu Inferno. W końcu jeśli gdziekolwiek mogły wynikać jakieś kłopoty, to właśnie tam.

Tak na dobrą sprawę nikt, nawet towarzysz porucznik Jardine, nie wierzył, by ktokolwiek był na tyle głupi, aby czegoś próbować, nie chcąc umierać powoli z głodu. Inni piloci już nie raz go namawiali, żeby przestał być takim służbistą, ale było to wbrew jego naturze, toteż jak dotąd niczego nie zmienił. I nie zamierzał.

Z tym mocnym postanowieniem wypuścił podwozie i zawisł nad lądowiskiem.



* * *


— Uwaga! — mruknęła cicho Honor.

Siedziała pod siatką maskującą rozpiętą na wzgórku, skąd pierwszy raz obserwowała obóz, co uznać można było za dobry omen. Podobnie jak to, iż według jej wyliczeń prawie dokładnie rok temu dostała się do niewoli — a taka rocznica wymagała stosownego prezentu.

Za nią rozstawiono zestaw do łączności satelitarnej zgrany z siecią łączności garnizonu. Dzięki niemu byli w stanie słyszeć każdą rozmowę między lądującym promem a obozem Charon. A pilot tego promu w przeciwieństwie do większości przestrzegał procedur łączności, co dało aż za dużo okazji, by poznać kod identyfikacyjny transpondera jego promu. Był na tyle uprzejmy, że meldował się po każdym lądowaniu, i prawie było jej szkoda, że czekał go taki koniec. Ludzie dobrze wykonujący swe obowiązki zasługiwali na lepszy los. A swoistą ironią losu było to, że właśnie staranne wykonywanie obowiązków ściągnęło na jego głowę problemy, o których jeszcze nie wiedział.

Uniosła elektroniczną lornetkę, będąc cały czas na nasłuchu. Czuła niecierpliwość i oczekiwanie McKeona znajdującego się obok i Nimitza stojącego w nosidle, które miała tym razem na plecach. Nimitz wyglądał ponad jej ramieniem i patrząc na lądowisko, nie mógł się wręcz doczekać, jak zresztą każdy drapieżnik, kiedy wreszcie zaatakują.

Sama czuła dokładnie to samo.



* * *


Prom wylądował precyzyjnie na środku lądowiska i Jardine pozwolił sobie na uśmiech zadowolenia. Pilotaż śmieciarki takiej jak ta nie był niczym trudnym, ale miło było udowodnić samemu sobie, że nie stracił umiejętności precyzyjnego latania, którym zawdzięczał przydział do obozu Charon. Choć gdyby wiedział, jak atrakcyjna służba go czeka, zawaliłby ostatni egzamin, mając gdzieś ten prestiżowy przydział.

Skrzywił się i uruchomił radiostację.

— Baza, tu Jardine. Wylądowałem w Inferno — zameldował.

Rozmówczyni co prawda nie zaproponowała mu, żeby poszedł w cholerę i nie zawracał jej głowy, ale w jej głosie słychać było to naprawdę wyraźnie.

I właśnie to sprawiało mu największą przyjemność i dlatego nadal przestrzegał procedur łączności. Co prawda towarzyszka major Steiner nie była aż taka zła (w porównaniu do innych w obozie Charon) i okazała się nawet dość kompetentna, ale była też wygodna i bardziej od innych cisnęła go, żeby przestał być aż takim formalistą. Jak dotąd nie poszła na całość, ale robiła to coraz bardziej zdecydowanie, a on z uwagi na różnicę stopni nie mógł jej powiedzieć, co o tym myśli.

Steiner natomiast oficjalnie nie miała pola manewru, no bo trudno wpisać komuś naganę do akt za to, że przestrzega regulaminu. A że ją to irytowało, tym lepiej…

Uśmiechnął się złośliwie i odwrócił ku reszcie załogi.



* * *


— Nadał — powiedziała cicho Honor.

Obserwując prom przez lornetkę, miała nadzieję, że pilot choć raz odstąpi od reguły. Dodatkowy środek transportu byłby mile widziany i ułatwiłby im dostarczenie drugiego rzutu na wyspę, acz nie był niezbędny. Jeżeli ten cały Jardine da im okazję, to go zdobędą, jeżeli nie…



* * *


— W porządku, Rodgers. Teraz kolej twoja i Fierenziego.

— Dziękuję jak nie wiem co — burknął towarzysz sierżant Rodgers na tyle głośno, żeby Jardine to słyszał, ale na tyle cicho, żeby w razie czego móc twierdzić, że mówił sam do siebie.

Nie żeby młody dupek był w stanie mu zaszkodzić — Rodgers był weteranem Piekła i widział już wielu takich jak towarzysz porucznik, którzy znikali ze stanu garnizonu szybciej, niż się pojawiali, albo normalnieli i zostawali. Ten wypierdek trzymał się manii regulaminowej dłużej niż większość, toteż Rodgers nie miał ochoty wysłuchiwać jego mamrania. Najmilej byłoby, gdyby gówniarza już nie było, ale skoro musiał się jeszcze z nim pomęczyć, należało to przejść możliwie bezboleśnie.

Wszystko wskazywało na to, że nie ruszy się zza sterów i nie wyłączy turbin, więc Gearing też będzie siedział i pierdział w stołek, pilnując działka. A to oznaczało, że rozładunek całego tego zasranego żarcia dla mend w obozie spadnie na niego i Fierenziego. Co było niemiłe. Miłe za to było, że przy tej okazji będzie miał sposobność obejrzeć lokalne panienki. A była tu ładna brunetka, na którą miał coraz większą ochotę.

Opuścił rampę rozładunkową i sklął się w duchu od idiotów — dupę mógł sobie wybrać, skąd chciał, tylko nie z tego zasyfiałego obozu. Może i brunetka była ładna, ale nie znalazła się tu za dobre sprawowanie i ciągnięcie jej na chama do łóżka miało wszelkie szansę okazać się jedną z głupszych decyzji jego życia.

Rampa dotknęła lądowiska i wyszedł na nią, mając za plecami towarzysza kaprala.

I zdziwił się, bo jak okiem sięgnąć nie było nikogo, żeby odebrać przywiezioną żywność, a przecież w obozie musieli widzieć i słyszeć prom…



* * *


— Przestrzegają zasad — powiedziała z żalem Honor. — Wyszło tylko dwóch i już się rozglądają. Obawiam się, że tego promu nie będziemy mieli…

McKeon nie odezwał się słowem, bo i co miał powiedzieć.

— Odpalaj — poleciła cicho Honor.

Komodor Alistair McKeon nacisnął przycisk i ukryty w trawie światłowód przekazał stosowny impuls detonatorom umieszczonym w pięciuset kilogramach najlepszego konwencjonalnego materiału wybuchowego, jakim dysponował Urząd Bezpieczeństwa. Owe pół tony zostało zakopane dokładnie na środku lądowiska, co było zadaniem pracochłonnym, acz wykonalnym. Epicentrum eksplozji znalazło się dokładnie pod kadłubem promu tak precyzyjnie posadzonego na lądowisku przez towarzysza porucznika Jardine’a.

Mimo iż znajdowali się o parę kilometrów od miejsca eksplozji, fala uderzeniowa była wyraźnie wyczuwania. Z drzew zerwały się z wrzaskiem lokalne odpowiedniki ptactwa, a nad okolicą przetoczył się grzmot wybuchu. Prom zniknął w fontannie ognia, dymu i ziemi rozniesiony na strzępy.

Honor przygryzła wargę — załogę stanowili ubecy, ale żal jej było promu, a poza tym nigdy nie lubiła skrytobójstwa. Był to skuteczny i jedyny możliwy sposób w tej sytuacji, ale nie znaczyło to, że musiała być nim zachwycona.

— Wilk do Młodego. Ruszaj — powiedziała spokojnie do mikrofonu.



* * *


— Harkness, jedziemy! — polecił Scotty Tremaine.

— Aye, aye, sir. Wszystko wygląda w porządku — odparł radośnie Horace Harkness.

Tremaine spojrzał przez okienko kabiny. Załogę drugiego promu stanowiły Geraldine Metcalf i Sarah DuChene oraz bosman Archer jako mechanik pokładowy. Mieli przed sobą dalszy lot, ale i tak nie zamieniłby się z nimi. Teraz czekał tylko, by Solomon Marchant i Anson Lethridge kierujący obsługami naziemnymi dali mu znak, że siatki maskujące zostały zdjęte.

Po paru sekundach usłyszał głos Harknessa:

— Siatki zdjęte, sir. Wszyscy na pokładzie, włazy zamknięte i uszczelnione.

— Rozumiem — potwierdził i dał pełen ciąg, startując pionowo.

— Kod identyfikacyjny wprowadzony, sir — rozległ się w słuchawkach głos Barstowa. — Dla nich teraz jesteśmy swoją jednostką.

— No i dobrze — odezwał się radośnie Sanko, maskując niepokój. — Jednostka jest faktycznie ich, tylko załoga się zmieniła.



* * *


Honor, McKeon, LaFollet i Clinkscales zdążyli zbiec ze wzgórza, gdy nad ich głowami przeleciał prom szturmowy. Wylądował łagodnie tuż obok obozowej bramy, przez którą natychmiast zaczęła wybiegać przygotowana przez Ramireza i Benson grupa szturmowa. Ledwie opuszczona przez Harknessa rampa dotknęła ziemi, pierwsi członkowie grupy wbiegli na pokład. Prom szturmowy miał kilka ramp załadunkowych, ale ponieważ jeńców trzeba było uzbroić, żeby uniknąć zamieszania, wykorzystano tylko jedną.

Promy szturmowe zaprojektowano z teleskopowymi podwoziami, które mogły być obniżane lub podwyższane w miarę potrzeby. Scotty ustawił podwozie tak, by wloty powietrza znajdowały się ponad trawą mającą około pół metra, toteż nie musiał wyłączać turbin. Każdy prom przystosowany był do przewozu kompanii UB liczącej dwustu pięćdziesięciu ludzi, a ponieważ ten był jednym z dwóch dyżurnych na pokładzie Tepesa, miał pełne wyposażenie w broń i amunicję tak podczepioną do zewnętrznych pylonów, jak i ręczną we wnętrzu dla kompanii szturmowej. Natomiast ekwipunku kuloodpornego starczyło tylko dla stu trzydziestu ludzi. Broni za to było aż nadto, ponieważ funkcjonariusze UB przepisowo zabierali na akcję broń boczną i broń główną, czyli karabin plazmowy, pulsacyjny lub działko wielolufowe. Na pokładzie znajdowało się więc około pięciuset sztuk uzbrojenia, a dało się nań wcisnąć nieco ponad trzystu ludzi.

Broń rozdawano dopiero przy wejściu, gdyż uznano, że wcześniejsze jej pojawienie się w obozie może doprowadzić do przypadkowego jej wykrycia, co oznaczałoby klęskę jeszcze przed rozpoczęciem akcji. Teraz żeby usprawnić załadunek, bosmanmat O’Jorgenson i mat Harris pomagali wyznaczonym ludziom zakładać ekwipunek kuloodporny i uprząż z lekką wersją działka wielolufowego.

LaFollet, ledwie dobiegli, rozsunął najbliższych ludzi, robiąc miejsce dla Honor i McKeona. Paru odwróciło się, najwyraźniej chcąc go skląć za chamstwo, ale tylko do momentu, do którego nie rozpoznali, komu ustąpili drogi. Od tej chwili sami mu pomagali, tak że przejście zrobiło się błyskawicznie całkiem szerokie. Nie na tyle jednak, by kilku ludzi nie zdołało poklepać Honor po ramieniu czy choćby jej dotknąć, gdy przechodziła. Dzięki Nimitzowi czuła mieszaninę ich emocji — podniecenia, strachu, oczekiwania, a nade wszystko radości, że będą mieli okazję odpłacić ubekom. Może tylko raz i zginą, nie odnosząc zwycięstwa, ale i tak wszyscy palili się do walki.

Dotarła do przedziału desantowego, i omijając przywdziewających ekwipunek kuloodporny czy sprawdzających łączność i wyświetlacze HUD w hełmach, przeszła do kabiny pilotów. Pulser nosiła stale przy sobie, a jednoręka osoba nie była w stanie skutecznie strzelać z jakiejkolwiek długiej broni. Zresztą miała pełną świadomość, że gdyby spróbowała wziąć udział w walce, Andrew dałby jej w łeb, a potem na wszelki wypadek na niej usiadł i spokojnie poczekał, aż oprzytomnieje. A Nimitz nawet by nie zaprotestował.

Uśmiechnęła się na tę myśl i spojrzała przez ramię. LaFollet właśnie dopinał przypominający skorupę żółwia dwuczęściowy ekwipunek kuloodporny. Osłony na ręce i nogi darował sobie, ale hełm zwisał mu z dłoni, trzymany za pasek. Usiadła w fotelu drugiego pilota, mając pełną świadomość, że też jest tu zbędnym dodatkiem, gdyż mając tylko jedną rękę, nie byłaby w stanie sprawnie przejąć sterów, gdyby Scotty’emu się coś stało. Choć zdrowy rozsądek podpowiadał, że jeśli Tremaine oberwie tak, że nie będzie w stanie dalej pilotować, to najprawdopodobniej nie będzie miało znaczenia, czy siedzi obok niego jednoręka kaleka czy ośmiornica.

Obraz tej ostatniej podsunięty przez wyobraźnię wywołał szeroki uśmiech.

Zauważył go Scotty, który akurat się ku niej odwrócił, choć naturalnie nie miał prawa wiedzieć, co go spowodowało.

— Jak na razie wszystko w porządku, ma’am — zameldował. — Dwójka gotowa do startu, kiedy tylko dostanie rozkaz.

— Doskonale, Scotty. Byłbyś uprzejmy mi pomóc?

Bez trudu rozpięła klamrę pasów nosidła, ale przesunięcie ich naprzód było ciężkim zadaniem dla jednorękiej osoby. Tremaine bez słowa spełnił jej prośbę i zapiął klamrę na plecach. Podziękowała mu uśmiechem, poprawiła ustawienie fotela i usiadła wygodnie.

W przejściu prowadzącym do sekcji taktycznej ktoś stanął, toteż odwróciła głowę, by zobaczyć, kto to taki.

— To tylko ja — przedstawił się McKeon. — Jesus i Harriet mówią, że potrzebują jeszcze z kwadrans na dokończenie załadunku.

— Hmm… — Honor spojrzała na chronometr.

Zaletą martwego i nie opłakiwanego towarzysza porucznika Jardine’a było to, że dzięki upierdliwemu trzymaniu się przepisów nikt nie spodziewał się po jego promie żadnych niespodzianek. Złą zaś to, że odmeldował się po wylądowaniu. W bazie wiedzieli, ile czasu powinien mu zabrać rozładunek palet z żywnością, a więc wiedzieli także, kiedy powinien wystartować. A powinien za dwie, trzy minuty.

— Powiedz im, żeby się pospieszyli — poleciła spokojnie.

McKeon wycofał się, a Honor skupiła uwagę na przyrządach. Odszukała główny przełącznik uzbrojenia pokładowego i przestawiła go w pozycję „Aktywne”. Po czym uśmiechnęła się niczym głodna hexapuma — strzelać mogła jedną ręką. I czekała, aż będzie miała okazję.

— Sprawdzam zewnętrzne uzbrojenie — poinformowała Scotty’ego z błyskiem w oku.

Nadszedł czas zapłaty.



* * *


— Dalej! Ruszać się! Ruszać! — kapitan Harriet Benson nie tylko słowem pomagała ostatnim ludziom dostać się na pokład.

Załadunek zajął im więcej czasu niż planowali, co powinni byli przewidzieć — nie wszyscy wiedzieli, jak zakładać ekwipunek, wejście przez jedną rampę miało ograniczoną przepustowość, no i naturalnie dały o sobie znać prawa Murphy’ego. Gorzkie żale niczego by jednak nie dały, a na dole będzie się liczył każdy uzbrojony człowiek. Teraz najważniejsze było wepchnąć ostatnich na pokład i wystartować. No i naturalnie to, że po prawie siedemdziesięciu latach będzie miała wreszcie okazję skopać dupę czarnym. Dalszej części planu komodor Harrington dotyczącej opuszczenia planety dawała nie więcej jak trzydzieści procent szans, ale to także było w tej chwili nieważne. Obojętne, czy uciekną z więzienia czy nie, garnizon przetrzebią solidnie.

I to było właśnie najważniejsze dla Harriet Benson.

— Jestem ostatni, mapetitel — oświadczył radośnie Henri, podbiegając do rampy.

— To właź na pokład, baudet.

Roześmiał się, zatrzymał na tyle, by złapać jej głowę, ściągnąć do swego poziomu i ucałować, po czym wbiegł do wnętrza promu.

Usłyszała radosny rechot Ramireza, który pogroził mu pięścią, i oboje ruszyli biegiem w górę rampy desantowej.

Ledwie przekroczyli próg, rampa zaczęła się zamykać.

A prom rozpoczął start.



Rozdział XXIV

— No to prawie jesteśmy, ma’am — powiedział bardzo cicho Scotty.

Honor kiwnęła potakująco głową — przed nimi widać było smugę brązu i zieleni na tle błękitu. Wyspa Styx wyłaniała się z bezkresu oceanu DuQuesne. Co było zresztą swoistą ciekawostką, jako że planeta należała do Urzędu Bezpieczeństwa, DuQuesne zaś był zasłużonym Legislatorem, który wymyślił plan podbojów jako ratunek dla sypiącej się gospodarki Ludowej Republiki Haven. I jakoś nikt przez te wszystkie lata nie zmienił burżuazyjnej nazwy na bardziej proletariacką…

Uśmiechnęła się lekko, świadoma, że takie bezsensowne skojarzenia są oznaką rosnącego napięcia, i wcisnęła klawisz interkomu.

— Uwaga na pokładzie! Za pięć minut będziemy na miejscu. Przygotujcie się!

Wyłączyła interkom, pogłaskała Nimitza i powiedziała:

— Teraz, Scotty, kolej na ciebie!



* * *


Towarzyszka major Ceilia Steiner podrapała się po nosie. Miała przed sobą miłą perspektywę bliskiego końca dyżuru. Po południu umówiła się na surfowanie, a poza tym nie mogła się doczekać, żeby wypróbować tego nowego ogiera, którego towarzyszka kapitan Harper przywiozła z Delty 1-9 w zeszłym miesiącu. Był politycznym — jakimś ważniakiem w ministerstwie finansów za starego reżimu — co dodawało smaczku temu, że teraz będzie musiał spełniać jej żądania. W dodatku zawsze miała słabość do osobników dystyngowanych, o siwych skroniach, no a jeżeli choć w połowie był tak dobry w łóżku jak przystojny, mogło zrobić się naprawdę ciekawie…

Uśmiechnęła się z zadowoleniem na tę myśl.

Niejako abstrakcyjnie ciekawiło ją czasami, co też lud by powiedział, gdyby zdawał sobie sprawę, jak naprawdę wygląda służba garnizonowa w Piekle. Fakt — kiedy miało się dyżur, można było zdechnąć z nudów, ale czas wolny to była jedna wielka przyjemność. Mogła nawet zrozumieć, że Legislatorów tak kręciło występowanie w roli panów wszelkiego stworzenia. Teraz zaś przyszła jej kolej i nie ukrywała, że sprawia jej to naprawdę wielką przyjemność.

Zachichotała i umilkła nagle, gdyż przypomniało jej się coś znacznie mniej miłego. Wspomnienie dnia, gdy zgłosiła się do UB pełna złudzeń i chęci bronienia ludu przed jego wrogami klasowymi. Złudzenia prysnęły szybko, a chęć przeszła, gdy przekonała się, jak wygląda prawda. Co nie przeszkadzało jej nadal żałować, że teoria nie pokryła się z praktyką. I przed nikim nie uzewnętrzniać tego żalu. Świat jednakże za nic nie chciał przypominać marzeń sennych czy obietnic towarzyszki Ransom. Realny świat okazał się miejscem wrednym, w którym trzeba było dbać o swoje interesy i pilnować własnej dupy. A nikt nie potrafił tego robić równie skutecznie jak sam zainteresowany.

Otrząsnęła się i wyjrzała przez okno wieży kontrolnej na starannie ustawione rzędy parkujących na lotnisku pinas i promów. Tu i tam kręcili się technicy, ale bez pośpiechu i nerwowości. W obozie Charon zawsze było pod dostatkiem dwóch rzeczy — czasu i niewielkich jednostek latających. Pojęcia nie miała, dlaczego tych ostatnich jest aż tyle, i nikt jakoś nie potrafił jej na to pytanie odpowiedzieć. Co prawda garnizon bezpieki był dwukrotnie liczniejszy, ale i tak nie rozumiała, po co im było tyle tego… Nie było to zresztą ważne. Ważniejsze było to, że gdy miała dyżur, wszystkie należały do niej, co sprawiało jej naprawdę dużą satysfakcję. I że tworzyły ładny geometryczny wzór, parkując z maksymalnie rozłożonymi skrzydłami, co także napawało ją zadowoleniem. Tyle że w tej chwili wzór nie był doskonały, brakowało bowiem jednej maszyny. W formacji ziała niemiła wyrwa, gdyż na lądowisku numer 23 nie było jeszcze promu.

Mimo to towarzyszka major Steiner uśmiechnęła się zadowolona. Skoro chodzący regulamin, czyli ten dupek Jardine, nie zameldował o spóźnieniu, miała zamiar mu to długo i z lubością wypominać przy każdej okazji.

Spojrzała na ekran radaru — był obsraniec, a jakże. Wyraźnie widoczny, z właściwym kodem identyfikacyjnym i na kursie prowadzącym do bazy… Tylko nie tak do końca — zszedł o parę stopni w prawo w stosunku do przyjętego kursu dolotowego. I ciągle z niego zbaczał. Wyglądało na to, że chce podejść do lotniska od zachodu. Steiner zmarszczyła brwi i przyglądała się ekranowi radaru ze zdziwieniem.

Nie istniały żadne operacyjne czy oficjalne powody, dla których nie można by podchodzić do lądowania od zachodu, tyle że piloci robili co mogli, by nie nadlatywać z tego kierunku, nawet jeśli kontrola lotów chciała, by tak zrobili. Lecąc od zachodu, przed dotarciem do lotniska musieli bowiem przelecieć nad bazą i kwaterą prywatną towarzysza brygadiera Treski. Ona sama od ponad trzech standardowych lat nie brała udziału w lotach zaopatrzeniowych, ale dobrze pamiętała własne przeżycia. To, że trzeba było przelecieć nad zautomatyzowanymi stanowiskami obrony przeciwlotniczej, nie martwiło jej nawet w połowie tak jak świadomość, że mogła przerwać drzemkę towarzysza nadzorcy. W końcu nawet najbardziej wredna rakieta mogła człowieka zabić tylko raz…

A Jardine z sobie tylko znanych powodów zdecydował się nadlecieć od zachodu. I na dodatek na większej niż normalna wysokości. Istniała co prawda możliwość, że od kurczowego trzymania się przepisów dostał fioła, ale było to mało prawdopodobne. Natomiast pewne było, że żaden regulamin ani nic w ogóle nie uratuje go przed karą, jeśli przerwie poobiednią drzemkę dowódcy garnizonu.

Steiner nie mogła zrozumieć, co go opętało, toteż w końcu przestała wpatrywać się w ekran radaru i sięgnęła po mikrofon.



* * *


— Jardine, tu Steiner — rozległo się niespodziewanie w słuchawkach obu pilotów i Scotty oraz Honor spojrzeli na siebie. — Byłbyś może tak uprzejmy i wyjaśnił mi, co, do cholery, wyprawiasz? Zapomniałeś, nad czyim mieszkaniem chcesz przelecieć czy co?!

— Za trzydzieści osiem sekund rozpoczniemy nalot na cel — zameldował Barstow siedzący przy konsoli taktycznej.

— Rozumiem. Trzydzieści osiem sekund — potwierdziła Honor.

I otworzyła plastikową pokrywkę osłaniającą główny przełącznik uzbrojenia. Ustawiła go na pozycji „Uzbrojone” i przyciskiem na drążku sterowym wybrała rakiety.

— Uzbrojenie gotowe — poinformowała Scotty’ego.



* * *


Steiner podrapała się po brodzie, zastanawiając się, dlaczego Jardine nie odpowiada.

Prom leciał cały czas jak po sznurku, a jego symbol zmienił barwę na zieloną, gdy komputer obrony przeciwlotniczej sprawdził jego kod identyfikacyjny w momencie wejścia w zasięg rakiet. Zidentyfikował go jako własną maszynę i przestał się nim interesować. Steiner nie przestała, czując rosnącą złość.

Ponownie uaktywniła mikrofon.



* * *


— Posłuchaj, Jardine — głos w słuchawkach był znacznie ostrzejszy. — Możesz się szwendać, gdzie ci się podoba, ale jak wkurzysz Starego, to sama ci do dupy nakopię. Teraz gadaj: co, do cholery, wyrabiasz?!

— Wygląda na to, że nadal zadowalają się sprawdzeniem kodu identyfikacyjnego, ma’am — ocenił Tremaine niezwykle wręcz opanowanym głosem.

Mógł nad nim panować, ale zdradziła go kropla potu spływająca po skroni, mimo iż kabina była klimatyzowana. Honor uśmiechnęła się i skupiła uwagę na holomapie wyświetlanej na wysokości dziobowego ekranu promu. Pokazywała ona cały obóz Charon z przyległościami i jej podstawę stanowiły informacje wydobyte przez Harknessa z banku danych Tepesa. Przez ostatnie pięć minut była jednak na bieżąco aktualizowana, w miarę jak pasywne sensory promu weryfikowały stan faktyczny z teorią i zaznaczały cele, dodając do nich informacje. Ponad dziesięć obiektów zaznaczonych było czerwonymi kółkami jako cele pierwszej kolejności zgodnie z wpisanym przed startem programem.

— Zgadza się — przyznała. — Ale już czas przestać udawać owieczkę i pokazać baranom, jakie zębiska ma Zły Wilk.

Ledwie skończyła mówić, rozległ się sygnał oznaczający, że do najbliższego celu pozostało im dwanaście kilometrów. Czyli tyle, ile uznali za najlepszą odległość do otwarcia ognia.

Honor siadła prosto i poleciła:

— Sekcja taktyczna: proszę oświetlić cel numer jeden!



* * *


Za plecami towarzysz major Steiner zawył nagle alarm i coś z trzaskiem rozbiło się o podłogę. Odwróciła się na pięcie i zamarła — towarzysza sierżanta siedzącego na stanowisku kierowania ogniem obrony przeciwlotniczej sparaliżowało zaraz po tym, jak zwalił na podłogę kubek z kawą. Siedział i gapił się z otwartą gębą na pulsującą czerwienią kontrolkę oznaczającą, iż ktoś oświetlił właśnie laserem celowniczym jedną z automatycznych wyrzutni rakiet. Dureń doskonale wiedział, co powinien w tej sytuacji zrobić, niezależnie od tego, czy nadlatująca maszyna została uznana za własną czy wrogą, ale nie zrobił absolutnie nic, gdyż całkowite zaskoczenie odebrało mu zdolność ruchu.

Towarzyszce major Steiner zresztą też.

Co i tak nie miało najmniejszego znaczenia, było bowiem już za późno.



* * *


— Odpalam pierwszą! — sopran Honor Harrington był lodowato spokojny.

Nacisnęła przycisk na drążku sterowym i pierwsza z samonaprowadzających się rakiet wystrzeliła z wyrzutni i pomknęła do wskazanego przez laser celowniczy celu z prędkością czterech tysięcy g.

— Pierwsza poszła! — oznajmiła.

— Mam cel numer dwa! — zameldował Barstow, przenosząc promień na następny w kolejności cel.

— Odpalam drugą! — oznajmiła Honor.

I druga rakieta opuściła wyrzutnię, namierzyła wyznaczony cel i pomknęła ku niemu.

— Druga poszła!

— Mam cel numer trzy!

— Odpalam trzecią!



* * *


Gdyby rakiety zostały odpalone z większej odległości, mogłyby nawet nie mieć głowic bojowych, a i tak zniszczyłyby cele dzięki energii kinetycznej wyzwolonej w momencie trafienia. To wydłużyłoby jednak czas lotu i zwiększyło ryzyko, iż garnizon otrząśnie się z zaskoczenia i zorganizuje obronę. Dlatego prom musiał podlecieć na minimalną odległość. Ponieważ rakiety miały głowice, i to dobre, gdyż przeznaczone do niszczenia opancerzonych fortyfikacji, nie miało to znaczenia.

Pierwsza trafiła w główny radar kontroli ogniowej obrony przeciwlotniczej obozu Charon, wywołując ognistą kulę eksplozji, w której zniknął cel, i falę uderzeniową, która wybiła okna i wstrząsnęła wszystkimi budynkami w promieniu tysiąca metrów.

Moment później druga trafiła w zapasowy radar, powtarzając wszystkie skutki pierwszej poza wybiciem szyb, bo już nie było czego wybijać.

Trzecia rozniosła baterię rakiet numer jeden.

Czwarta eksplodowała w samym środku baterii numer dwa.

W tym czasie kolejne pięć rakiet było już w drodze.



* * *


W przedziale desantowym promu rozległo się tryumfalne wycie przypominające wycie stada wilków na łowach, gdy siedzący przy oknie zobaczyli pierwsze wybuchy. Honor nie zwróciła na to żadnej uwagi pochłonięta współpracą ze Scottym i Barstowem. Pierwszy pilotował, drugi wyznaczał cele, a ona strzelała, przyglądając się z satysfakcją wybuchom i wtórnym eksplozjom spowijającym sielski jeszcze przed chwilą krajobraz.

— Mam dyżurną pinasę! — zameldował Barstow.

Powiększony obraz holograficzny ukazał sekcję gotowych do startu i obładowanych uzbrojeniem pinas będących jedynymi gotowymi do akcji pojazdami w całej bazie. Nie były zresztą przewidziane do awaryjnego startu w razie ataku z powietrza, lecz pomyślane jako straż pożarna na wypadek rewolty w którymś obozie lub też innego równie nieprawdopodobnego wydarzenia, jakie nigdy nie miało miejsca w dziejach Piekła. Dlatego ich głównym uzbrojeniem były bomby i rakiety do zwalczania celów naziemnych.

Mimo to jednak dwie pinasy w powietrzu zmieniłyby radykalnie sytuację, a na dole przynajmniej jedna osoba okazała się zdolna do akcji, gdyż do bliższej biegł co sił w nogach pilot. Nie miał żadnych szans, by zdążyć — prom nadlatywał już nad pinasy, a Honor przestawiła przełącznik uzbrojenia na bomby i gdy znaleźli się nad celem, nacisnęła przycisk.



* * *


Towarzyszka major Steiner zdążyła zerwać się z fotela i z chorobliwą fascynacją przyglądała się promowi siejącemu śmierć i zniszczenie. Dopiero po dobrej chwili dotarło do niej, że to nie był Jardine. Ba, to w ogóle nie był prom transportowy, tylko szturmowy, ale z oznaczeniami UB.

Pojęcia nie miała, skąd się wziął i dlaczego ich właśni ludzie zaatakowali obóz, a w następnej sekundzie przestała się nad tym zastanawiać. Zobaczyła bowiem, co odczepia się od kadłuba promu, i padła plackiem na posadzkę, próbując bezskutecznie wryć się w nią, nim deszcz śmierci i zniszczenia zacznie zbierać żniwo, rozpoczynając od jedynych uzbrojonych pinas na całej planecie.



* * *


Na parkujące pinasy spadły bomby kasetowe, ale wypełnione nie amunicją przeciwpiechotną, lecz przeciwpancerną — każda bombka miała wielkość piłki do graysońskiego baseballa i przeznaczona była do niszczenia pojazdów opancerzonych. A spadły ich setki w długiej, prostej linii…

Linia ta po dwóch sekundach zmieniła się w ścianę ognia, z początku biało-czerwono-zółtego od materiałów wybuchowych, a moment później biało-błękitnego, gdy eksplodowały pełne wodoru zbiorniki. Eksplozje rozerwały kadłuby obu pinas i rozrzuciły je po płycie lotniska niby kawałki zabawek zniszczonych przez olbrzymie a wredne dziecko.

— Lądujemy, Scotty — poleciła spokojnie Honor i zmieniła kanał łączności. — Młody, tu Wilk. Jesteśmy wewnątrz!



* * *


— Coś ty powiedział? — Towarzysz komandor porucznik Proxmire wytrzeszczył oczy, spoglądając z osłupieniem na swego oficera łącznościowego.

— Że obóz Charon został zaatakowany, towarzyszu komandorze! — powtórzył z niedowierzaniem towarzysz porucznik Agard, mimo że usłyszał tę informację z powierzchni osobiście.

Gdyby nie był tak zaskoczony, Proxmire gotów był go podejrzewać o jakiś idiotyczny żart, choć towarzysz porucznik dotąd nie przejawiał żadnych oznak zboczonego poczucia humoru. Było to jednak prawdopodobniejsze wytłumaczenie niż to, że to jest prawda. Bo nie mieściło mu się w głowie, jak ktoś mógłby zaatakować obóz. Więźniowie nie, bo nie mieli takiej możliwości, a nikt inny nie mógł się tu dostać, nie przebijając sobie wpierw drogi przez obronę wewnątrzsystemową i orbitalną.

Pozostała jeszcze ostatnia kwestia — dla niego najważniejsza. Skoro ktoś (nieważne chwilowo kto) atakował bazę, to co on miał, do nagłej cholery, zrobić?!

Przetarł dłonią czoło, gorączkowo zbierając myśli. Jego przydział był najtrudniejszy ze wszystkich istniejących w systemie Cerberus, był bowiem listonoszem wykorzystywanym jedynie w wypadku sytuacji alarmowej, co jak dotąd nie miało miejsca w całej historii zasiedlenia tego systemu. Jedynie bowiem dzięki dowodzonej przez niego jednostce kurierskiej garnizon mógł zawiadomić resztę galaktyki o czymkolwiek. Było to ogłupiające zajęcie — człowiek siedział w parkującym na orbicie kurierze i czekał, zabijając czas. Ktoś musiał to robić i akurat przyszła kolej na niego. W sumie zresztą nie bardzo mógł narzekać — poprzednie cztery lata standardowe spędził w służbie dyplomatycznej, przydzielany do rozmaitych ambasad, a do końca tego przydziału pozostało mu jeszcze osiem miesięcy standardowych, o czym przypominał sobie każdego ranka.

Zresztą żadna z tych radosnych myśli i tak mu nie pomagała, bo mająca czterdzieści tysięcy ton jednostka kurierska, choć była jedną z najszybszych w zasiedlonej galaktyce, była również w praktyce napędem przymocowanym do jak najmniejszego kadłuba, w którym upakowano trzydziestoosobową załogę. Żeby ta się nie pozagryzała, siedząc na orbicie, przyjęto zasadę, że połowa stale przebywała na powierzchni, zmieniając się co kilka dni. W ten sposób ci na dole mieli rozrywkę, a ci na górze więcej miejsca.

Było to oczywiście całkowicie niezgodne z regulaminem i naturalnie żaden dowódca garnizonu nigdy słowem przeciwko temu nie zaprotestował. W końcu gdyby zaszła tak nienormalna sytuacja, że kurier okazałby się potrzebny, i tak było dość czasu, by reszta załogi zdążyła przed odlotem znaleźć się na jego pokładzie wraz z wiadomością, którą miał dostarczyć. Jaka by to mogła być sytuacja, nikt nie miał pojęcia, gdyż nigdy nie zaistniała takowa konieczność.

Towarzysz komandor Proxmire przestał trzeć czoło, co odruchowo robił przez ostatnie paręnaście sekund, a zaczął kląć w duchu. Jego kariera była skończona, bo odleci tylko z połową załogi, czego mu przełożeni nie darują. I żadne tłumaczenia, zaczynając od tego, że nikt nigdy nie zagroził systemowi Cerberus, bo nikt poza UB nie miał pojęcia, gdzie się on znajduje, więc bezsensem było narażać załogę na większe niewygody, niż musiała znosić, nie pomogą. Złamał przepisy i za to beknie, bo właśnie ktoś zaatakował obóz Charon. Co gorsza, nie miał żadnych rozkazów od Treski i w sumie nie bardzo…

— Uaktywnić napęd! — polecił.

— Tak jest, towarzyszu komandorze!

Towarzysz porucznik zniknął jak zdmuchnięty, a Proxmire wpatrzył się nieżyczliwie w ekran taktyczny. Nim węzły rozgrzeją się na tyle, by jednostka mogła zejść z orbity, minie dobre czterdzieści minut. Pozostało mieć nadzieję, że do tej pory sytuacja na planecie wyjaśni się na tyle, że otrzyma jakieś rozkazy.

Najlepiej takie, że nie musi nigdzie lecieć.



* * *


Scotty Tremaine wylądował w pobliżu zabudowań i natychmiast obie górne wieżyczki i tylna otworzyły ogień, przyduszając do ziemi ewentualnych obrońców. Ogień z ciężkich działek pulsacyjnych przemaszerował przez hangary i bliżej stojące pojazdy naziemne, roznosząc je na strzępy. Pod osłoną tej lawiny destrukcji otworzyły się wszystkie rampy desantowe i ponad trzystu uzbrojonych i żądnych zemsty ludzi wybiegło na płytę lotniska.

Byli podzieleni na trzy grupy i każdy znał swoje zadanie na tyle dokładnie, na ile było to możliwe, zanim jeszcze znalazł się na terenie obiektu ataku. W ciągu paru sekund zniknęli w dymie i ogniu niczym duchy zemsty.

— Wszyscy na zewnątrz! — zameldował Horace Harkness przez interkom. — Rampy zamknięte, wyjścia uszczelnione! Możemy startować!

— Przyjąłem — potwierdził Scotty. — Startujemy!

I z wyciem turbin poderwał prom pionowo w górę.

Co prawda na wyspie nie istniała już obrona przeciwlotnicza w prawdziwym znaczeniu tego słowa, ale to nie znaczyło, że nie było z czego zestrzelić promu. Największe zagrożenie dla maszyny, jak i dla oddziałów desantowych stanowiły czołgi i transportery opancerzone i właśnie nad miejsce ich parkowania skierował się Tremaine. Zawisł nad parkingiem i czekał, gotów zniszczyć każdy pojazd, do którego zdołają dotrzeć obrońcy.



* * *


— Ruszać się! — ryknął Ramirez.

Jego grupa miała w sumie najważniejsze zadanie. McKeon dowodził oddziałem, który miał zdobyć park broni maszynowej i uruchomić co się da, by wesprzeć natarcie innych, a Benson (no i oczywiście Dessouix) miała ze swoimi ludźmi zająć perymetr obronny wokół lotniska. Oba zadania były ważne, ale on musiał dotrzeć do centrum obozu i zdobyć najistotniejszy cel. I to zanim obrońcy zdążą go zniszczyć. Dlatego prowadził swoich ludzi w ogień i dym wywołany ostrzałem promu. Prosto ku budynkowi, który, jak wiedział, komodor Harrington starannie omijała, ostrzeliwując cele.

Z dymu wyłoniła się nagle grupka ubeków. Tylko paru miało broń boczną, a wszyscy wyglądali na totalnie ogłupionych. Co i tak nie miało znaczenia — znaleźli się w niewłaściwym miejscu w niewłaściwym czasie — zawyły karabiny pulsacyjne, odezwały się granatniki i po grupie zostały rozbryźnięte, krwawe szczątki.

A oddział Ramireza parł dalej.



* * *


Towarzyszka major Steiner pozbierała się z pewnym trudem do pionu. W uszach jej dzwoniło, po twarzy spływała krew, ale i tak miała świadomość, że była niesamowitą wręcz szczęściarą. Zewnętrzne ściany wieży kontrolnej wykonane z krystoplastu wytrzymały eksplozje rakiet, ale wybuch bomb kasetowych roztrzaskał ją, zmieniając w lawinę lecących poziomo odłamków tnących i przebijających wszystko, co napotkają, skuteczniej od odłamków granatu. Sądząc po bezruchu i braku choćby jednego jęku, z obsady wieży przeżyła tylko ona.

Zataczając się, podeszła do drzwi… musiała znaleźć jakąś broń… prom był tylko jeden, a to oznaczało, że napastników było góra dwustu-trzystu. Obrońcy górowali nad nimi liczebnością co najmniej pięciokrotnie, nie wspominając już o czołgach i zbrojach. Wszystko, czego potrzebowali, to chwila oddechu, by otrząsnąć się z szoku, i…

Już pewniejszym krokiem wyszła na korytarz — dokładnie w momencie, w którym zza narożnika wybiegł dwudziesto-pięcioosobowy pluton dowodzony przez Henriego Dessouix. Ponad połowa z nich odruchowo nacisnęła spusty.

To, co zostało po towarzyszce major Steiner, nadawało się jedynie do zmycia ze ścian, podłogi i sufitu.



* * *


— Teraz! — krzyknął Alistair McKeon.

I sześciu ludzi ruszyło biegiem przez otwartą przestrzeń dzielącą ich od parku maszynowego. Jakaś grupa ubeków zdążyła otrząsnąć się z szoku, gdyż z okien koszar odezwało się działko pulsacyjne. Seria skosiła dwóch, ale reszta była już poza polem ostrzału.

Działko było lekkie, w związku z czym promu strącić nie mogło, ale strzelec był idiotą: należało poczekać na większą grupę, zostawiając czujkę w spokoju, wtedy urządziłby masakrę. Tak zabił dwóch napastników i zwrócił uwagę załogi promu.

Maszyna obróciła się, pozostając w zawisie, i lekko obniżyła dziób. W następnej sekundzie z budynku koszar buchnął ogień i dym, gdy Honor umieściła w nim rakietę i poprawiła sekundową serią ze sprzężonych przeciwpancernych działek zamontowanych w dziobie.

McKeon dał znak swoim ludziom i już bez strat pokonali otwartą przestrzeń. Przy pojazdach i zasilanych zbrojach przechowywanych w magazynie zwanym potocznie Kostnicą pracowało w chwili ataku kilkunastu techników. Połowa z nich była uzbrojona, choć jedynie w broń boczną. Część z nich podjęła walkę, wykazując więcej odwagi, niż McKeon się spodziewał, albo też nie chcąc żywcem dostać się w ręce więźniów. W wyniku starcia stracił jedenastu ludzi, nim jego oddział oczyścił z ostatnich obrońców park maszynowy i magazyn, w którym przechowywano i naprawiano zbroje zasilane.

Zostawił piętnastu ludzi jako garnizon Kostnicy z zadaniem zniszczenia jej, gdyby nie udało się jej utrzymać w przypadku silnego kontrataku. Była to misja samobójcza, ale gdyby garnizon dysponował zbrojami, oznaczałoby to masakrę wszystkich napastników. Reszta zajęła się sprawdzaniem, co zdołają uruchomić i obsługiwać ze stojącego na parkingu sprzętu pancernego.

Najszybciej poszło im ze stojącym w pierwszym rzędzie lekkim czołgiem, toteż wyprowadzili go z linii, a Alistair McKeon stanął na płycie silnika tak, by móc obsługiwać zamontowane na wieży działko pulsacyjne, i uśmiechnął się z zadowoleniem, gdy ruszyli w kierunku, z którego dochodziły odgłosy najgęstszej strzelaniny.

Był to uśmiech szeroki, szczerbaty i straszny.



* * *


— Odpalaj! — warknął Ramirez.

Skulona obok niego specjalistka od materiałów wybuchowych nacisnęła przycisk detonatora i wzmocniony ładunek kumulacyjny przytwierdzony do pancernych drzwi zagradzających wejście do celu eksplodował, wtłaczając je do środka. Zespół uderzeniowy uzbrojony w granatniki automatyczne i strzelby systemu flechette wpadł do środka, nim rozwiał się dym i opadły szczątki.

Powitał ich ogień pulserów i pierwszych dwóch ludzi zwaliło się martwych na podłogę, ale trzeci nim zginął, zdołał nacisnąć spust granatnika i posłać w głąb pomieszczenia serię pięciu granatów. Te eksplodowały z ogłuszającym hukiem i oślepiającym błyskiem i droga dla reszty stanęła otworem. Zespół uderzeniowy miał bowiem gogle polaryzujące i zatyczki w uszach, a granaty były oślepiająco-ogłuszające. Nie dlatego, by ktoś żałował ubeków, ale dlatego, że najważniejsze było zdobycie nie uszkodzonego sprzętu znajdującego się w pomieszczeniu. Wybuch pięciu normalnych granatów załatwiłby obrońców bez trudu, ale i zmienił aparaturę elektroniczną w złom. Ramirez po drodze stracił już ponad dwudziestu ludzi i nie miał zamiaru marnować ich poświęcenia nieprzemyślaną głupotą.

— Druga grupa naprzód! — krzyknął ktoś i kolejne pięć postaci wpadło przez wysadzone drzwi.

Zakaszlały strzelby, zawyły pulsery, eksplodował granat — tym razem ostry, nie ogłuszający, i wszystko ucichło. Po chwili z kłębów dymu wynurzył się jeden z członków drugiej grupy szturmowej i zameldował:

— Obiekt zdobyty i zabezpieczony. Jest trochę drobnych uszkodzeń, ale dadzą się naprawić.

— Maravilloso — ucieszył się Ramirez i ruszył ku dziurze po drzwiach, sięgając po komunikator.



* * *


— Komodor Ramirez zdobył centrum dowodzenia, ma’am! — zameldował bosmanmat Barstow i Honor poczuła falę dzikiej radości.

Szkieletowa załoga promu czuła to samo. Co prawda zajęło im to dobry kwadrans więcej, niż zakładali, gdyż oddział Ramireza musiał po drodze stoczyć parę krótkich, acz zaciętych starć z rozmaitej liczebności grupami ubeków, ale najważniejsze było to, że mu się udało. Opanował centrum dowodzenia obroną systemową. Nie mogli jej co prawda jeszcze użyć, nawet jeśliby okazała się nie uszkodzona, co było mało prawdopodobne, jako że nikt z nich nie znał haseł dostępu i kodów. Ale na ich odkrycie będą mieli dość czasu, a Harkness tym razem będzie miał i dobry sprzęt, i pomocników do dyspozycji. Liczyło się to, że ubecy nie zdążyli zniszczyć centrum i że nie będą w stanie go użyć. Zmieniła częstotliwość i powiedziała:

— Młody, tu Wilk. Ruszaj! Powtarzam: ruszaj!

— Młody przyjął i rusza — potwierdził głos Geraldine Metcalf. — Już nas nie ma, skipper.

Z lądowiska na drugiej półkuli w pobliżu miejsca pierwszego lądowania wystartował pionowo i pomknął pełnym ciągiem w górę drugi prom, za którego sterami siedziały Geraldine Metcalf i Sarah DuChene. Przeleciał tam z zachowaniem wszelkich środków ostrożności, gdy pierwszy prom wystartował do ataku. Ostrożność ta miała na celu zachowanie jego startu w tajemnicy przed załogą jednostki kurierskiej.

Komputer taktyczny obsługiwała bosmanmat sztabowy Gianna Ascher, poprzednio najstarszy stopniem podoficer sekcji taktycznej HMS Prince Adrian, a mechanikiem pokładowym był starszy bosmanmat Halburton.

Metcalf i DuChene, mimo że nie pierwszy raz leciały razem do walki, teraz nie kryły napięcia z powodu opóźnienia. Na powierzchni wszystko zdawało się przebiegać zgodnie z planem, choć wolniej, i w tej chwili ostateczne powodzenie zależało od nich. Zdawały sobie z tego sprawę i dlatego z ponurą determinacją obserwowały niebo za oknami zmieniające kolor z błękitnego na granatowy…



* * *


— No i?! — warknął towarzysz komandor porucznik Proxmire na widok towarzysza porucznika Agarda.

— Nie mogę połączyć się z nikim na dole, towarzyszu komandorze — zameldował nieszczęśliwy oficer łącznościowy. — Stanowisko dowodzenia i kontrola lotów zamilkły prawie natychmiast. Jedyne, co odbieram, to masa krótkich, kodowanych transmisji, najprawdopodobniej rozmów różnych pododdziałów walczących. Nie jestem w stanie zidentyfikować rozmówców, a częściowo i treści, ale mogę panu pokazać, jak wygląda sytuacja na dole.

Wskazał na holomapę, a raczej holograficzny obraz tego, co działo się na terenie obozu Charon. Jednostka kurierska nie posiadała uzbrojenia, toteż nie miała stanowiska taktycznego, ale posiadała uczciwy zestaw sensorów, a obecnie na dodatek mogła korzystać z satelitów. Ponieważ niebo nad Styksem było bezchmurne, dało to w efekcie idealnie wyraźny i bardzo szczegółowy obraz. Od którego towarzyszowi komandorowi wręcz niedobrze się robiło. Ogień, dym i zniszczenia były większe, niż się spodziewał. Zniszczone zostały wszystkie stanowiska obrony przeciwlotniczej i część pinas. Z parku maszynowego wyjeżdżały właśnie czołgi i transportery, ale nie ostrzeliwały tego cholernego promu, więc nie było wątpliwości, w czyich rękach się znajdowały. Gdyby ktoś miał w tej kwestii jakieś złudzenia, wystarczyło poczekać chwilę i zobaczyć, jak prom wspiera ogniem prowadzący czołg.

Proxmire potrząsnął głową, próbując zmusić się do myślenia. To, co widział, było po prostu niemożliwe: nie wiadomo kto i jakim cudem w ciągu niespełna czterdziestu minut zdobył najważniejszą część bazy. Garnizon był odcięty od ciężkiej broni, która na dodatek za chwilę zostanie użyta przeciwko niemu przez napastników. To, że było ich niewielu, przestało mieć znaczenie — panując całkowicie w powietrzu i dysponując bronią pancerną, musieli wygrać.

Jedyną dobrą wiadomością było to, że dysponowali tylko jednym promem szturmowym, bo żadnego innego nie zarejestrowały sensory. A jak długo był on zajęty wspieraniem ataku, tak długo kurier był bezpieczny. A kiedy wiadomość o tym, co zaszło, dojdzie do najbliższych sił Urzędu Bezpieczeństwa, to, kto zdobył obóz Charon i skąd się wziął, przestanie mieć jakiekolwiek znaczenie.

— Co z napędem? — warknął.

— Będziemy mogli ruszać za minutę i pięć sekund, skipper — zameldował drugi mechanik.

Pierwszy raz od ponad półgodziny na twarzy towarzysza komandora Proxmire’a pojawił się uśmiech.



* * *


— Jest, Gerry — mruknęła komandor porucznik DuChene, gdy na ekranie HUD pojawił się symbol jednostki kurierskiej.

— Widzę go — potwierdziła Metcalf, poprawiając nieco kurs. — Gianna?

— Mam go, ma’am — zameldowała Ascher i dodała rozżalona: — Ale te sensory to złom!

Metcalf uśmiechnęła się mimo zdenerwowania. Współpracowała z Ascher przez ponad dwa lata standardowe na pokładzie Prince Adriana i wiedziała, jak dumna była tamta ze sprzętu i ludzi, których miała do dyspozycji na krążowniku.

— Nie oczekuję od ciebie cudów — powiedziała łagodnie. — Powiedz mi, co masz.

— Nie… — zaczęła Ascher i nagle umilkła, po czym odezwała się już rzeczowym tonem: — Ma aktywny napęd, ma’am. I musiał przed chwilą ruszyć z orbity.

— Cholera! — westchnęła Metcalf i spytała DuChene: — Masz namiar?

— Nie najlepszy.

— Co z przechwyceniem, Gianna? — spytała Metcalf.

— W tej chwili mamy przewagę prędkości, ale on dysponuje większą mocą i lepszym kompensatorem: może wyciągnąć pięćset trzydzieści g, a my tylko czterysta. W tej chwili mamy prędkość sześćdziesięciu siedmiu tysięcy kilometrów na sekundę, a on dwudziestu siedmiu tysięcy na sekundę, ale za około trzy sekundy osiągnie taką samą prędkość jak my. Oznacza to, iż będziemy wtedy w odległości tysiąca dwustu siedemdziesięciu dwóch kilometrów. Potem zacznie się od nas oddalać z przyspieszeniem jeden koma dwadzieścia pięć kilometra na sekundę kwadrat.

— Sarah? — Metcalf spojrzała na DuChene.

Ta przygryzła wargę i westchnęła nieszczęśliwie.

— Te rakiety nie są przeznaczone do niszczenia okrętów — wyjaśniła.

Metcalf skwitowała to niecierpliwym kiwnięciem głową — w końcu była oficerem taktycznym, więc doskonale o tym wiedziała. Była też jednak lepszym pilotem, i dlatego to ona siedziała za sterami, a DuChene zajmowała się uzbrojeniem.

— Mogę go trafić, ale to będzie naprawdę długi strzał, a niepewny, jeżeli się zorientuje, że tu jesteśmy, i zacznie robić uniki. Gdybyśmy zdołali zmniejszyć odległość do sześciuset kilometrów…

Umilkła, a Metcalf pokiwała głową ze zrozumieniem, rozważając równocześnie rozmaite mniej lub bardziej wykonalne rozwiązania i alternatywy.

Jednostki kurierskie nie posiadały żadnego uzbrojenia, także antyrakietowego, oraz nie były wyposażone w systemy do prowadzenia wojny radioelektronicznej. Natomiast z drugiej strony prom nie miał na wyposażeniu rakiet z głowicami nuklearnymi czy laserowymi, a pociski z głowicami impellerowymi przeznaczone do zwalczania innych małych jednostek zostały wykorzystane w czasie ucieczki. Drugi prom zresztą nie miał ich w ogóle. Do dyspozycji miały więc jedynie rakiety bliskiego zasięgu przeznaczone do niszczenia celów naziemnych i wyposażone w głowice zawierające konwencjonalny, chemiczny materiał wybuchowy. Aby były w pełni skuteczne, wymagały bezpośredniego trafienia w cel.

A przy tej odległości obiekt nie będzie łatwym celem. Co więcej, biorąc pod uwagę wielkość kuriera, jedno trafienie z pewnością nie wystarczy, by go zniszczyć, co dodatkowo komplikowało sprawę. Jedynym rozwiązaniem dającym szansę na sukces było odpalenie wszystkich, i to bez ostrzeżenia, gdyż inaczej będzie miał czas na odwrócenie się ekranem ku nadlatującym rakietom. A takie pociski, jakimi dysponowały, wystrzelone z tak dużej odległości nie będą w stanie ominąć tej przeszkody…

Oznaczało to rezygnację z próby zdobycia jednostki kurierskiej i przekreślało jedną z istotniejszych nadziei komodor Harrington.

Sprawy miały przybrać inny obrót — powinny zaskoczyć kuriera jeszcze przebywającego na orbicie, bez możliwości użycia głównego napędu. Wtedy zmusić załogę do poddania się można byłoby nawet i bez rakiet — wystarczyłyby działka pokładowe, bo tamci nie mieliby wyboru. Cóż, spóźniły się, a dowódca jednostki kurierskiej otrząsnął się z zaskoczenia i podjął działanie szybciej, niż się spodziewano. Teraz nie pozostało jej nic innego jak zaryzykowanie egzekucji, bo wezwanie do poddania się mogło umożliwić kurierowi ucieczkę.

A wtedy zjawi się tu dość okrętów, by zmienić Piekło w radioaktywną pustynię.

Dojście do tego, co musi zrobić, zajęło jej mniej niż pięć sekund. Wzięła głęboki oddech i poleciła cicho:

— Odpal wszystko, co masz, Sarah!

I pozostało jej tylko mieć nadzieję, że się uda.



* * *


— Towarzyszu komandorze, coś nas dogania od strony rufy — zameldowała niespodziewanie oficer astronawigacyjny.

— Co?! — Proxmire obrócił się ku niej wraz z fotelem. — Co za „coś”?

— Nie jestem pewna, towarzyszu komandorze — odparła przygnębiona zastępczyni nieobecnego oficera taktycznego.

Proxmire za każdym razem, gdy używał tego tytułu musiał tłumić śmiech — określenie to było bowiem czystym eufemizmem w stosunku do kogoś, kto nie miał do dyspozycji niczego poza sensorami.

— To jakaś niewielka jednostka — odezwała się ponownie oficer astrogacyjny. — Ale nie jestem w stanie uzyskać od niej żadnego kodu identyfikacyjnego.

— Żadnego?! — Proxmire poczuł nagle w żołądku lodowatą pięść.

— Żadnego. Wygląda zupełnie jakby… — zamarła w pół zdania i po sekundzie wrzasnęła rozpaczliwie: — On do nas strzela!

W tym momencie szesnaście rakiet odpalonych przez komandor DuChene miało już pewny namiar celu i los jednostki kurierskiej był przesądzony.



* * *


— Wilk, tu Młody — w głosie Metcalf słychać było zmęczenie i rezygnację. — Cel unieruchomiony. Zbliżam się, by sprawdzić, czy ktoś przeżył… ale wątpię, by tak było.

— Rozumiem, Młody — powiedziała cicho Honor.

I spojrzała na plan z naniesioną i aktualizowaną w miarę napływania meldunków z dołu sytuacją taktyczną. Obrońcy cofali się, a w wielu miejscach po prostu panicznie uciekali, ponosząc przy tym jak zwykle w takiej sytuacji olbrzymie straty. Ale i tak liczebnością parokrotnie jeszcze przewyższali atakujących, dlatego oni potrzebowali jak najszybciej drugiego promu, by przewiózł oczekujące w obozie Inferno posiłki. Nie mogła jednakże zakazać Metcalf przeszukania wraku — obie były oficerami floty i tę zasadę miały we krwi. Zawsze najpierw szukało się rozbitków i nie miało znaczenia, czy swoich czy wrogów. Nawet ubeków. A zwłaszcza kiedy się było odpowiedzialnym za zniszczenie ich okrętu…

— Pospiesz się, Młody — poleciła spokojnie. — Jesteś potrzebny, i to jak najszybciej.

— Rozumiem, Wilk — odparła Metcalf. — I pospieszę się jak… będę szybciej, niż sądziłam, właśnie poszedł reaktor!

Honor skrzywiła się odruchowo — to by było na tyle, jeśli chodziło o plany wykorzystania jednostki kurierskiej.

— Rozumiem, Gerry — powiedziała cicho. I wyłączyła się.

Po czym skupiła uwagę na komputerowej projekcji sytuacji, szukając kolejnych celów do zniszczenia i ludzi do zabicia.



Rozdział XXV

Rozległ się brzęczyk i Honor uniosła głowę znad klawiatury komputera. Nacisnęła przycisk zwalniający blokadę i drzwi otworzyły się. Klawiatura, biurko i cały gabinet jeszcze niedawno należały do towarzysza brygadiera Treski, dowódcy garnizonu na wyspie Styx i nadzorcy planety więziennej Hades. Czyli najważniejszego zboczeńca w Piekle. Za drzwiami zobaczyła McKeona rozmawiającego o czymś z LaFolletem. Andrew wziął oczywiście udział w ataku, bo idiotyzmem byłoby pozbawiać się w takiej sytuacji specjalisty od walk miejskich, i to tego kalibru co on.

W nagrodę zarobił lekki postrzał i wylądował w szpitalu. Naturalnie nie chciał o tym słyszeć, ale Fritz Montoya miał wreszcie do dyspozycji normalny szpital i nic nie było go w stanie powstrzymać. A już na pewno nie taka błahostka jak sprzeciw pacjenta. Musiał go wypuścić po paru godzinach, ale rana była powierzchowna i goiła się szybko, a miał poważniejsze i mniej oporne przypadki.

Dla LaFolleta natomiast znacznie ważniejsze było to, że sytuacja powoli wracała do normalności: jego patronka miała wreszcie uczciwy gabinet, a on porządne drzwi do pilnowania. Co prawda nie posiadał jeszcze właściwego uniformu, ale i tak czuł się szczęśliwszy niż kiedykolwiek w ciągu ostatniego roku.

McKeon skinął jej głową na powitanie, widząc otwierające się drzwi, ale nie przerwał rozmowy. Najwyraźniej temat uznał za naprawdę ważny, a sądząc po wyrazie twarzy, także nie najprzyjemniejszy. Obok stał Warner Caslet z miną jeszcze bardziej poważną niż Alistair.

Nimitz uniósł łeb z półki, na której drzemał, a którą zmajstrował mu LaFollet, i przeciągnął się, emanując wręcz zadowoleniem. Większość ostatnich pięciu dni spędzili oboje w tym właśnie pomieszczeniu i treecat był z tego stanu rzeczy wybitnie rad. Co prawda nadal poruszał się ostrożnie, gdyż Fritz nawet nie próbował go operować, przyznając, że z powodu własnej ignorancji mógłby narobić więcej szkody niż pożytku, ale poza tym sytuacja uległa znacznej poprawie. Z punktu widzenia Nimitza, ma się rozumieć. Nie dość, że na wyspie panował umiarkowany klimat, to większość czasu spędzał w normalnych, czyli klimatyzowanych pomieszczeniach, a nie w jakiejś obcej łaźni parowej, gdzie na dodatek nie wolno mu było polować. Tu nie było na co polować, za to były znajome sprzęty, a co ważniejsze, jak szybko odkryto, uprawy zajmujące większą część wyspy były naprawdę urozmaicone. Wśród ciekawostek znalazł się na którymś polu także seler naciowy.

Konkretnie odkrył to Carson Clinkscales. Drugiego ranka na Styksie czekał przed kwaterą Honor i gdy wyszła z Nimitzem, nieśmiało podsunął mu świeżutki seler, jeszcze wilgotny od rosy. Nimitz zawsze darzył go sympatią, ale dając mu ten prezencik, chorąży awansował do grona bliższych przyjaciół.

Honor uśmiechnęła się na samo wspomnienie i podrapała Nimitza za uszami, na co ten zareagował głośnym mruczeniem. W następnej chwili przestała się uśmiechać — Alistair zakończył bowiem rozmowę z LaFolletem i obaj z Casletem weszli do gabinetu.

— Dzień dobry — powitała ich spokojnie, nie okazując niczym, że zauważyła ich grobowe miny.

— Dzień dobry, ma’am — odparł Warner.

McKeon tylko skinął głową, co byłoby wystarczającym sygnałem, że coś jest nie w porządku, nawet gdyby nie potrafiła odczytać jego emocji. Wskazała im gestem fotele stojące przed biurkiem, poczekała, aż usiądą, i przyjrzała się obu uważnie.

Na obu pobyt w Piekle, choć krótki, odcisnął swoje piętno — byli opaleni, bardziej żylaści. McKeon stracił dobre dwa centymetry w pasie, a nie był nigdy tęgi. Nawet jej cera, zwykle blada, zmieniła barwę na złocistobrązową, choć starała się nie przebywać za długo na słońcu. W przeciwieństwie do McKeona przytyła — doszła do normalnej wagi i nawet zaczęła odzyskiwać dawną muskulaturę i kondycję. Był to proces powolny i niełatwy, bo brak ręki wybitnie przeszkadzał w ćwiczeniach, ale, jak odkryła, było to nic w porównaniu z udręką, jaką było używanie klawiatury komputerowej, gdy miało się do dyspozycji tylko jedną dłoń.

Natomiast podobnie jak McKeon nadal miała na biodrze kaburę z pistoletem pulsacyjnym. Co odróżniało ich od Casleta.

— Wyglądasz na nieszczęśliwego — zagaiła, spoglądając na McKeona. — Dlaczego?

— Znaleźliśmy kolejne dwa ciała dziś rano, ma’am — oznajmił zwięźle, nie kryjąc zniechęcenia.

Uniosła pytająco brew i czekała spokojnie, aż sam zacznie mówić.

McKeon westchnął i przyznał:

— Obrazek nie był miły. Ci, którzy to zrobili, mieli czas i przyłożyli się. Według mnie było ich pięciu-sześciu w każdym przypadku. Część okaleczeń ma bez cienia wątpliwości podłoże seksualne.

— Rozumiem… — mruknęła, pocierając lewy policzek, co stało się już odruchem.

Po chwili opuściła dłoń i spytała:

— Są jakieś podejrzenia, kto to zrobił?

— Nie sądzę, żeby to był któryś z naszych ludzi z Inferno — odpowiedział bez wahania McKeon i spojrzał na Casleta.

— Ja też tak uważam, ma’am — potwierdził Warner.

Od momentu zdobycia obozu Charon Caslet stał się w pewien sposób jeszcze bardziej odizolowany. Wzięci do niewoli ubecy gardzili nim jako zdrajcą, a uwolnieni niewolnicy mieli go gdzieś i interesowało ich tylko to, że jest oficerem Ludowej Republiki Haven. I to, jak by mu się dobrać do skóry. Dlatego cały czas towarzyszyli mu uzbrojeni strażnicy.

— Dlaczego tak sądzicie? — spytała.

— Właśnie z powodu okaleczeń, ma’am — wyjaśnił Caslet. — Nie wątpię, że wielu jeńców z obozu Inferno miałoby ochotę zmasakrować każdego funkcjonariusza Urzędu Bezpieczeństwa, jakiego spotkają. I prawdę mówiąc, absolutnie im się nie dziwię. Natomiast ci, którzy to zrobili, kierowali się osobistą nienawiścią do tych konkretnych ubeków. Nie jestem psychiatrą, ale z rodzaju obrażeń widać, że sprawcy znali ofiary i dostosowali tortury do indywidualnych potrzeb, że się tak wyrażę. Zrobili im to, co tamci najczęściej robili innym. A część niewolników była wykorzystywana seksualnie, więc wniosek jest raczej logiczny. Zresztą rozumiem ich doskonale. Lepiej nawet niż jeńców z Inferno.

— Rozumiem… — powtórzyła Honor, przyglądając się w zamyśleniu klawiaturze i analizując to, co właśnie usłyszała.

Caslet miał rację — tak jak pierwszego dnia powiedziała jej Harriet Benson, ubecy z garnizonu traktowali zesłańców jak swoją własność, z którą mogą robić, co chcą. Gorzej — traktowali ich jak zabawki. I wielu robiło z nimi to, co rozwydrzone bachory z prawdziwymi zabawkami. Większość niewolników seksualnych była więźniami politycznymi z Ludowej Republiki, co dowodziło dobrze rozwiniętego instynktu samozachowawczego klawiszy. Większość flot bowiem szkoliła swój personel choćby w podstawach walki wręcz.

Teraz role się odwróciły — większość garnizonu została zabita, ranna lub złapana w czasie walk, ale około pięciuset udało się zbiec. A na Styksie mogli przeżyć, mieszkając w lesie i żywiąc się tym, co upolują lub ukradną z pól. A ona miała za mało ludzi, by urządzić regularne poszukiwania, tym bardziej że wyspa była naprawdę duża. Co gorsza, uciekinierzy nawet nie musieli znać się na roślinach, gdyż oczywiste było, że wszystko, co rośnie na polach, jest jadalne.

Mieli natomiast pecha pod jednym względem — ich byli niewolnicy znali wyspę o wiele lepiej od nich. Nie dość tego — między pracującymi na farmach, z których większość była kiedyś seksualnymi zabawkami, a aktualnymi niewolnikami seksualnymi istniała tajna łączność, a około dwudziestu „zabawek” uciekło, pozorując własną śmierć, i ukrywało się z pomocą robotników rolnych w chwili ataku. Najczęściej pozorowano samobójstwo przez utonięcie na północno-zachodnim wybrzeżu — roiło się tam od morskich drapieżników, więc trudno było spodziewać się, że po samobójcy zostaną jakieś szczątki. Kilku z nich ukrywało się całe lata, toteż mieli dość czasu na spenetrowanie wyspy i znalezienie najlepszych kryjówek.

Oznaczało to także, że to właśnie oni byli w stanie najszybciej odszukać zbiegłych ubeków. A większość z nich nie miała najmniejszego zamiaru czekać na jakieś sądy i inne duperele — chcieli zemsty i zabrali się do niej po swojemu, czyli skutecznie. Honor podejrzewała, że zmasakrowane ciała innych zarżniętych tylko po to, by uzyskać broń, albo dlatego, że należeli do znienawidzonej formacji, zostawały tam, gdzie dosięgnęła ich śmierć, i było ich znacznie więcej.

Dobrą stronę takiego postępowania byłych niewolników stanowiło to, iż, niedobitki garnizonu ze strachu powinny zdecydować się oddać w ręce zwycięzców. Złą, że im dłużej trwało polowanie, tym większa była groźba, iż mogą się do niego przyłączyć byli jeńcy z obozu Inferno, a wówczas cały jej plan weźmie w łeb. Z motłochu bowiem, który wbrew uzgodnieniom i rozkazom rzucił się na polowanie na ubeków po krzakach i torturowanie złapanych, nie da się stworzyć czegoś, co choć z grubsza przypominałoby wojsko oparte na zaufaniu do dowódców i posłuchu oraz karności wśród podkomendnych. To, że rozumiała byłych niewolników, nie oznaczało, że musiały jej się podobać ich metody, było w tej sytuacji najmniej istotnym problemem.

Odetchnęła głęboko, uniosła głowę i powiedziała spokojnie:

— W sumie nie można ich winić za to, że wyrównują rachunki, ale to, że ich rozumiemy, nie oznacza, że możemy pozwolić, by trwało to dłużej. Choćby z powodu wpływu, jaki może to mieć na naszych ludzi, o moralnym aspekcie sprawy nie wspominając. Warner, chcę, żebyś porozmawiał z ubekami, których złapaliśmy. Wiem, że się nienawidzicie i że nie masz na to ochoty, ale jesteś najbardziej zbliżoną do neutralnej osobą, jaką mam.

Przerwała, przyglądając mu się uważnie. Po długiej chwili i z wyraźną niechęcią kiwnął głową na znak, że się zgadza.

— Dzięki — powiedziała cicho.

— A co mam im powiedzieć, ma’am?

— Powiedz im, co się dzieje, i wyjaśnij, że choć nie chcę, by to trwało, nie mam dość ludzi, żeby powstrzymać to polowanie. Alistair, nie rób takiej zbolałej miny: po pierwsze sami się już zdążyli zorientować, a po drugie to normalne. Liczba więźniów zawsze przewyższa liczbę strażników, dlatego buduje się więzienia czy obozy. Oni z własnego doświadczenia wiedzą, co znaczy ekonomiczne wykorzystanie dostępnej straży więziennej. A jeżeli chodzi o głupie pomysły w stylu ucieczki czy próby odbicia obozu, to niech się przyjrzą, kto ich pilnuje i jak rozmieszczone są na wieżyczkach wartowniczych działka. Mogą próbować, ale udać im się na pewno nie uda.

McKeon wzruszył ramionami i uśmiechnął się.

A Honor ponownie skupiła uwagę na Caslecie.

— Powiedz im, że jedynym sposobem, w jaki mogę zapewnić ich kolesiom bezpieczeństwo, jest umieszczenie ich pod strażą. A to mogę zrobić tylko wtedy, gdy sami się zgłoszą. Nie wszyscy będą sądzeni, a z oskarżonych nie wszyscy zawisną, więc jest to jakaś nadzieja. Jeżeli będą się nadal ukrywać, byli niewolnicy w końcu znajdą i zabiją ich wszystkich. Powiedz im też, że tak naprawdę nie zależy mi na tym, żeby chronić takie śmieci jak oni, ale mam swoje obowiązki, więc będę próbować.

— Rozumiem, ma’am. — Caslet przez parę sekund przyglądał się swoim dłoniom, nim westchnął i powiedział: — Powtórzę im i wiem, że to prawda. Ale czuję się jak kłamca, wiedząc, co ich czeka.

— To co niby mamy zrobić? Puścić winnych wolno? — spytała spokojnie.

Caslet potrząsnął głową.

— Oczywiście, że nie, ma’am. Za dużo naoglądałem się tego, co UB robiło z ludźmi. Nie tylko z tymi tutaj… choćby z wami czy z oficerami, którzy byli lojalni i robili co mogli, tylko… Ktoś musi im wystawić rachunek i zacząć rozliczać za zbrodnie, tylko…

— Tylko czujesz się, jakbyś ich zapraszał do skoku z deszczu pod rynnę — dokończył spokojnie McKeon.

Caslet przyglądał mu się w milczeniu przez chwilę, po czym przytaknął.

— Cóż, w pewien sposób masz to zrobić — dodał McKeon. — Ale przynajmniej ci, którzy będą sądzeni, mają szansę się bronić. Nie wszyscy zostaną uznani za winnych, a nie każdą karą będzie wyrok śmierci. Znasz Honor i wiesz, że to będą uczciwe procesy, a nie sąd kapturowy. Jeżeli dalej będą się kryć po krzakach, nie mają żadnych szans, w końcu wszyscy zginą, i to nie zawsze od noża czy igły z pulsera. A tak prawdę mówiąc, część z nich zasłużyła w pełni na to, co ich spotyka, tylko że my, cholera, cywilizowani jesteśmy i oficjalnie nam nie uchodzi… Gdyby nie kwestia dyscypliny wśród naszych ludzi, nic by mnie to na dobrą sprawę nie obchodziło. Chcą, niech siedzą i zdychają w męczarniach.

— Wiem… — Caslet wzruszył lekko ramionami. — Wiem o tym i każdemu ubekowi, który o to zapyta, dokładnie to powiem.

— Dzięki — powtórzyła Honor. — Powiedz im też, że mogą pomóc, nagrywając wiadomości dla uciekinierów. Mogą być rozkazy, mogą być błagania, co wolą. Chodzi o wszelkie formy nakłaniające do poddania się, ale bez obietnic bezkarności czy złagodzenia ewentualnego wyroku. Jeżeli chcą, mogą ich ostrzec o przygotowywanych procesach, ale możesz ich też zapewnić, że będą uczciwe. Tak jak powiedział Alistair: nie zezwolę na żadne sądy kapturowe.

— Wiem, ma’am.

— A ty, Alistair, w tym czasie weź Harriet i Jesusa i spróbujcie znaleźć jakiś sposób na kontrolowanie byłych niewolników. Porozmawiam z nimi jeszcze raz dziś wieczorem i przypomnę, że procesy się rozpoczną, tak jak obiecaliśmy. Powiem im też, że nasi ludzie będą mieli prawo użyć siły, by zapobiec samosądom, ale oboje wiemy, że to fikcja. Jeżeli nawet im nie pomogą, to po prostu będą się przyglądać i cieszyć. A nic ostrzejszego nie możemy przedsięwziąć po tym, przez co przeszli. Mogę jeszcze wprowadzić godzinę policyjną, jeśli uznacie to za dobry pomysł.

— Godzina policyjna… — zastanowił się McKeon. — To może być nie taki zły pomysł… ich jest prawie pięciuset i choć oficjalnie nie mają broni, ci, którzy polują na ubeków, zdążyli się uzbroić w to, co zabrali zabitym. Tyle że się z bronią nie pokazują… W sumie jest ich tylu co nas…

— Wiem — westchnęła Honor. — Zamknąć ich po zmroku się nie da, bo nasi ludzie się zbuntują albo byli niewolnicy uznają także nas za wrogów.

— Tym bym się akurat nie przejmował. Kilku może i tak, ale większość na pewno nie. Godzina policyjna a to, co ubecy z nimi wyprawiali, to dwie zupełnie różne sprawy. Natomiast zamknąć ich rzeczywiście nie bardzo można z powodu reakcji pozostałych. Sądzę, że polowania znacznie osłabną, gdy zrozumieją, że poważnie podchodzimy do sądzenia winnych.

— O ile do tego czasu sytuacja nie wymknie się nam spod kontroli — powiedziała powoli. — Potrzebujemy więcej ludzi i to jak najszybciej!

— Wiem o tym — McKeon zapadł się wygodnie w fotel i zamyślił.

Honor nie przerywała mu, czekając spokojnie na efekty.

— Co z dostępem do bazy danych? — spytał po chwili.

— Jest postęp, ale jeszcze się do niej nie dostali. Właśnie czytałam ostatni meldunek. Harkness, Scotty, Anson, Jasper i Ascher mają najlepszą w życiu okazję do hakerstwa i doskonałą zabawę, z tego co wiem. Okazuje się, że ubecy byli niewiarygodnie pewni siebie i to, że ktoś może opanować obóz, nie musząc przebijać się przez obronę wewnątrzsystemową, po prostu im do głów nie przyszło. Ponieważ to się nie mogło stać, nikt się przed taką ewentualnością nie zabezpieczył. W ten sposób tylko Tresca albo jego zastępca mogli zniszczyć zawartość banku danych i wyczyścić komputery. Ale wyłącznie z centrum dowodzenia. Chyba ten, kto projektował system, uznał, że skoro atak musi nastąpić z zewnątrz, to dowodzący obroną planetarną będzie najlepiej zorientowaną osobą w kwestii, kiedy należy zniszczyć zapisy. Dlatego bank danych też tu umieścił. Kiedy zdobyliśmy centrum, żaden z uprawnionych nie był w stanie już nic zrobić. Zresztą Tresca wtedy albo już był martwy, albo właśnie dogorywał…

— I w ten sposób zdobyliśmy nie uszkodzoną sieć z nienaruszonym bankiem danych i wszystkimi informacjami?

— Na to wygląda. A zabezpieczenia są podobno jeszcze prymitywniejsze niż na Tepesie, tylko jest ich strasznie dużo i dlatego właśnie zabiera to tyle czasu. A całkiem rozsądnie zdecydowali się przełamać wszystkie zabezpieczenia, na jakie trafią, żeby potem nie odbiło się to w najmniej spodziewanym momencie. Anson twierdzi, że nie jest to trudne, ale żmudne zajęcie.

— Kiedy skończą?

— Wiem tylko, że według Harknessa i Ascher w ciągu dwóch dni powinni mieć kompletną listę zesłańców. Nie sposób ocenić, na ile będzie ona dokładna i aktualna, bo to zależy od staranności operatorów wprowadzających dane, a jak wiemy, ci tu nie przejmowali się specjalnie pracą. Natomiast i tak powinniśmy wtedy dysponować punktami wyjścia do sensownych poszukiwań posiłków.

— Byłoby dobrze — westchnął McKeon. — Przy całym szacunku dla Ramireza i jego ludzi, wolałbym mieć do dyspozycji kilkuset członków personelu Królewskiej Marynarki lub flot sprzymierzonych. A jeszcze lepiej parę tysięcy i sensownych oficerów.

Urwał, widząc ostre spojrzenie Honor.

— Ufam tym z Inferno, mieliśmy parę miesięcy, żeby się poznać i nabrać zaufania, ale teraz potrzebujemy więcej ludzi i wolałbym mieć grupę, której automatycznie będzie można zaufać i która bez problemów zaakceptuje to, że pani tu dowodzi. Znacznie łatwiej będzie wówczas dokooptować ludzi z och — nastu rozmaitych flot i stworzyć z nich spójną siłę. Zwłaszcza że nie będzie wśród nich brakować zagorzałych zwolenników rozprawienia się z ubekami od ręki i tak, by umierali długo i powoli.

— On ma rację — powiedział cicho, acz z przekonaniem Caslet. — Wiem, że znajduję się w naprawdę dziwnej sytuacji, ale także wolałbym, byście mieli liczną i lojalną grupę nie wymagającą zgrywania, by stanowić zespół. Choćby dlatego, że nie musiałbym się nerwowo rozglądać, czy ktoś nie chce mi dać w łeb i zarżnąć, ani bać się, że wsadzą mnie jednak do tej samej klatki co resztki garnizonu.

— Hmm… — Honor potarła czubek nosa i pokiwała głową. — Zgoda, Alistair. Masz rację, ale chcę, żebyś wpierw przedyskutował sprawę z Jesusem i Harriet, a dopiero potem podjął odpowiednie działania. Nie chcę, żeby myśleli, że próbujemy czegoś za ich plecami, bo im nie ufamy.

— Zgadzam się całkowicie — zapewnił ją McKeon. Honor kiwnęła głową, ale myślała już o czymś innym.

— Znaleźliście jeszcze kogoś z załogi kuriera? — spytała.

— Z tego co wiem, to w ciągu ostatnich paru godzin nie — skrzywił się McKeon.

Metcalf i DuChene nadal nie całkiem doszły do siebie po zniszczeniu kuriera. Nie miały wyboru, ale jednostka przestała istnieć w wyniku wybuchu reaktora, czyli wraz z całą załogą, co nie poprawiło ich nastrojów. Był pewien, że z czasem poradzą sobie z tym, ale chwilowo niewielki był z nich pożytek — wykonywały rozkazy, natomiast o jakiejkolwiek pomysłowości czy inicjatywie z ich strony należało póki co zapomnieć.

Do tej pory znaleziono siedmiu członków załogi kuriera, którzy przebywali na powierzchni w chwili ataku. Część uparcie uważała się za jeńców wojennych, podając jedynie nazwisko, stopień służbowy i formację, inni byli jednak zbyt oszołomieni tym, co zaszło, i mówili, gdy tylko ktoś ich o coś zapytał. Niestety wśród odnalezionych nie było żadnego oficera, a nikt z nich nie znał odpowiedzi na najważniejsze pytanie: kiedy kończył się przydział dowódcy jednostki kurierskiej do garnizonu Hades. W obozie powinno być jeszcze ośmiu innych członków załogi i trwały ich poszukiwania, ale nie była to łatwa sprawa. Grupa uderzeniowa straciła ponad półtorej setki ludzi, w tym pięćdziesięciu dwóch zabitych. Wśród poległych byli bosmanmat Harris i Halburton, co szczególnie bolało Honor. Próbowała tego nie okazywać, ale nie bardzo jej się to udawało — zbyt wiele razem przeszli i zbyt dobrze zdążyła ich poznać.

Straty garnizonu były nieporównanie wyższe — samych zabitych doliczono się już prawie czterystu pięćdziesięciu, a liczba ta wciąż rosła, w miarę jak oczyszczano teren bazy i usuwano zniszczenia. Wciąż znajdowano ciała lub fragmenty ciał.

— Szukajcie dalej — poleciła — bo ciągle nie mamy nikogo, kto by wiedział, kiedy Proxmire kończył służbę w tym systemie. Jeżeli już otrzymał rozkaz przeniesienia i nie zjawi się na czas, będziemy mieli kłopoty. Wolałabym być zorientowana, kiedy to nastąpi, a nie ma kogo zapytać, bo Tresca i jego zastępca też nie żyją…

Zastępcy nadzorcy nadal nie znaleziono. Towarzysz brygadier Tresca dawał zaś przykład podkomendnym, jak należy traktować niewolników. Toteż jego osobiści niewolnicy, gdy tylko mogli, skorzystali z okazji do rewanżu i jeszcze w czasie trwania walk o obóz Charon wykastrowali go, zgwałcili i rozerwali na strzępy. Wolno i metodycznie.

Honor wzdrygnęła się na samo wspomnienie — widok był na tyle makabryczny, że nikt nie wchodził w dalsze szczegóły — McKeon przyznał jej rację ruchem głowy; prawdopodobieństwo, że będą zmuszeni zniszczyć jednostkę kurierską, było od początku duże, ale wiedział, jak Honor liczyła na to, że uda się ją zdobyć nie uszkodzoną. Co prawda nie mogła ona zabrać więcej jak trzydziestu do trzydziestu pięciu osób, ale można ją było wysłać do najbliższego opanowanego przez Sojusz systemu planetarnego z prośbą o pomoc. Choć bowiem układ Cerberus znajdował się daleko od linii frontu, na terenie w pełni kontrolowanym przez Ludową Marynarkę, to konwój szybkich transportowców z odpowiednią eskortą mógł tu dotrzeć bez większych problemów. A to dlatego, że system Cerberus położony był na uboczu, a co ważniejsze niewielu znało jego koordynaty.

Fakt — operacja była ryzykowna, lecz również opłacalna. Ludowa Marynarka wciąż pozostawała w defensywie, toteż tak głęboki rajd na tyły musiałby wstrząsnąć i nią, i władzami Republiki, a psychologiczny wydźwięk uwolnienia takiej masy jeńców zarówno w Sojuszu, jak i w Republice był trudny do przecenienia.

Jednakże bez jednostki kurierskiej cała ta nader miła perspektywa brała w łeb i nie pozostało im nic innego jak plan zapasowy. Honor od początku planowała przejęcie kontroli nad środkami obrony systemowej, by móc użyć ich na wypadek pojawienia się jakichkolwiek okrętów Urzędu Bezpieczeństwa w czasie oczekiwania na odsiecz. Teraz będzie trzeba ich użyć, by zdobyć wpierw jednostkę kurierską.

Zakładając naturalnie, że będą mieli na to dość czasu, nim nieobecność towarzysza komandora Proxmire’a nie sprowokuje kogoś do wysłania na przykład eskadry krążowników, by sprawdziła, co też zatrzymało owego obiecującego młodzieńca na tak atrakcyjnym przydziale służbowym.

I tu rozpoczynał się prawdziwy problem, gdyż obrona systemu, choć niezwykle rozbudowana, miała poważne mankamenty. Największym było to, że wszystkie stanowiska ogniowe były stałe, niezdolne do choćby niewielkiej zmiany swego położenia. A to oznaczało, że większość z nich mogła zostać zniszczona przez ostrzał z odległości przekraczającej ich własny zasięg prowadzenia ognia. Naturalnie tylko w przypadku, w którym atakiem dowodziłby w miarę kompetentny oficer wiedzący, z czym ma do czynienia. Dobrze choć, że UB rozmieściło wyrzutnie rakiet we wkopanych w grunt i opancerzonych stanowiskach ogniowych na powierzchni wszystkich księżyców Hadesu. Co prawda logiczniejsze byłoby, gdyby były to załogowe wyrzutnie, a nie zdalnie sterowane, w pełni zautomatyzowane stanowiska, ale nie należało spodziewać się cudów. Zaletą istniejącego rozwiązania była większa odporność na zniszczenie, wadą powolne kierowanie ogniem, gdyż sygnały mogły być przesyłane jedynie z prędkością światła, a odległości wchodzące w grę były spore. Niflheim na przykład — największy i najdalszy z księżyców — miał orbitę oddaloną o półtorej sekundy świetlnej. A najbliższy Tartarus i tak w peryhelium dzieliło od planety sto pięćdziesiąt sześć tysięcy kilometrów.

Chwilowo to pełne zautomatyzowanie było dla nich prawdziwym błogosławieństwem, bo nikt nie mógł ostrzelać Styksu z orbity czy wręcz samego obozu Charon. Były to równocześnie jedyne naprawdę trudne do zniszczenia przez atakujących stanowiska ogniowe obrony systemowej. Reszta bowiem była niewiarygodnie łatwa do wyeliminowania. Naturalnie przez uprzedzone o konieczności ataku siły. W przypadku zaskoczenia bowiem sytuacja wyglądałaby dokładnie odwrotnie…

I tu zaczynały wychodzić plusy zniszczenia kuriera, dzięki temu bowiem nikt nie mógł się dowiedzieć, co się naprawdę wydarzyło. A więc załogi kilku pierwszych okrętów, które się zjawią, będą przekonane, że wszystko jest po staremu i ich koledzy z garnizonu czekają na nich tak jak zawsze. I jak długo nie stanie się nic, co wzbudziłoby ich podejrzenia, będą normalnie zbliżali się do planety, wykonując grzecznie polecenia dyżurnego kontrolera. A kiedy znajdą się wystarczająco blisko i będą lecieć wystarczająco wolno, przewaga znajdzie się po stronie Honor. A im pozostaną tylko dwie możliwości — poddać się lub zginąć.

Znając bojowość funkcjonariuszy Urzędu Bezpieczeństwa, zakładała, że w ten sposób powinni znaleźć się w posiadaniu pierwszego kuriera, jaki zawita do systemu.

— Ilu łącznościowców złapaliśmy? — rozległo się pytanie Honor.

McKeon w trybie awaryjnym został wyrwany z rozmyślań.

— Tego… nie wiem — przyznał. — Jakichś złapaliśmy, ale z braku ludzi nadal nie zdołaliśmy zrobić porządku wśród ujętych ubeków.

— Wiem, ale musimy to nadrobić najszybciej, jak się da. Łącznościowcy są jedną z ważniejszych spraw i dlatego uczulam was na to, by ich wszystkich jak najszybciej znaleźć i oddzielić od reszty — widząc jego pytające spojrzenie, wyjaśniła: — Z tego co dotąd wiemy, jedynym okrętem Ludowej Marynarki, jaki się tu pojawił, był Count Tilly. Urząd Bezpieczeństwa, jak się wydaje, zachował koordynaty systemu w tajemnicy przed flotą. Nie wiemy, co się stało z Tourville’em i jego ludźmi, mam jedynie nadzieję, że śmierć Ransom ich uratowała. Bardzo bym się jednak zdziwiła, gdyby Saint-Just nie zniechęcił ich skutecznie do dzielenia się poznanymi współrzędnymi systemu z resztą Ludowej Marynarki. A to oznacza, że każda jednostka, jaka się tu zjawi, prawie na pewno będzie należała do UB.

Zrobiła przerwę, dając czas McKeonowi na podążenie za nią. Skinął głową na znak, że jak na razie rozumie to, co słyszy, ale nadal wyglądał na zaskoczonego.

— Urząd Bezpieczeństwa nie ma zbyt wielu okrętów. Po prostu nie może ich mieć w obecnej sytuacji Ludowej Republiki. A to oznacza, że ich operatorzy łączności mogą znać operatorów obozu Charon — wyjaśniła. — Mogą kojarzyć choćby ich twarze czy imiona i jeżeli nie zobaczą na ekranie znajomej twarzy, pewnie zrobią się podejrzliwi.

— Aha — McKeon kiwnął głową ze zrozumieniem. Honor jak zwykle wyprzedzała go o dwa czy trzy kroki, planując, co powinni zrobić w najbliższej przyszłości, podczas gdy on zajęty był rozwiązywaniem bieżących problemów.

— Nawet jeśli ich odnajdziecie, zaryzykuje pani i zaufa im, ma’am? — spytał cicho Caslet. — Nie mam zbyt dobrej opinii o ubekach, ale nawet wśród tej bandy tchórzy znaleźli się tacy, którzy mimo zaskoczenia walczyli do końca. Któryś z nich może ostrzec przylatujący okręt mimo świadomości, że zginie za taką próbę.

— To prawda — zgodziła się Honor.

Nie wyjaśniła, że wraz z Nimitzem powinna wyłapać takiego desperata przy pierwszej rozmowie, bo Warner mimo wszystko miał rację. Zdarzało się, że pogodzeni z losem czy złamani psychicznie więźniowie w najmniej spodziewanej sytuacji rzucali się na strażników. Wszystko zależało od okoliczności, a nawet przy pomocy Nimitza nie była w stanie odkryć, co mogło kogo sprowokować. Rozważyła ten problem wcześniej i znalazła sensowne rozwiązanie, dlatego uśmiechnęła się teraz — jak zwykle krzywo — i wyjaśniła:

— W bazie jest całkiem dobry sprzęt komputerowy. Lepszy niż oprogramowanie, jakie do niego załadowano. A ja mam naprawdę dobrych programistów. Jestem pewna, że kiedy zidentyfikujemy operatorów łączności i nagramy dość wypowiedzi każdego z nich, połączenie zdolności moich ludzi i tutejszego sprzętu da całkiem przekonujące gadające głowy. Harkness już znalazł olbrzymi plik zawierający rozmowy między Trescą a przylatującymi jednostkami. Z niego da się zmontować towarzysza nadzorcę, ale na pewno nie rozmawiał on ze wszystkimi okrętami i nie tylko on utrzymywał łączność. Na razie prościej jest poszukać ludzi, niż przeszukać bank danych, bo jeszcze nie złamaliśmy wszystkich zabezpieczeń. Całkiem możliwe, że istnieją podobne pliki z nagraniami operatorów i da się z nich stworzyć to, czego potrzebujemy, ale w tej chwili tego nie wiemy.

— Rozumiem — Caslet spojrzał na nią z nowym szacunkiem, nie zdając sobie sprawy, że w tej chwili obaj z McKeonem myślą to samo.

Honor dzięki więzi z Nimitzem czuła podziw ich obu, ale nie dała tego po sobie poznać. Tym bardziej że wykazała jedynie minimalną dozę umiejętności przewidywania wymaganej od każdego dowódcy. Usiadła wygodnie i oświadczyła rzeczowo:

— No dobrze, wygląda na to, że radzimy sobie najlepiej jak możemy, mając do dyspozycji tak niewielu ludzi. Reasumując, musimy się w tej chwili skupić na dostaniu się do spisów więźniów i zorganizowania posiłków, najlepiej z RMN lub z flot sprzymierzonych. To po pierwsze. Po drugie, na odszukaniu pozostałych członków załogi kuriera, ewentualnie zastępcy nadzorcy, choć w odnalezienie tego ostatniego wątpię. Po trzecie, na odszukaniu i odseparowaniu od reszty wszystkich operatorów łączności. Po czwarte, należy spróbować nakłonić uciekinierów z garnizonu do poddania się, a byłych niewolników do zaprzestania polowania na nich i masakrowania wybranych. To po piąte. Zapomniałam o czymś?

— Raczej nie, choć należy wziąć pod uwagę jeszcze jedną niemiłą możliwość, o której dotąd nie pomyśleliśmy — odezwał się McKeon. — Uciekinierzy mogą wiedzieć, kiedy spodziewać się następnego okrętu. Przynajmniej część z nich może to wiedzieć. Jeżeli tak jest, istnieją dwie niesympatyczne możliwości. Mogą spróbować w jakiś sposób ostrzec załogę tego okrętu. Szczerze powiem, że nie wiem w jaki, bo kontrolujemy łączność stacjonarną bazy i na wszelki wypadek zablokowaliśmy radiostacje wszystkich pojazdów; żeby je uruchomić, trzeba wprowadzić hasło wymyślone przez Harknessa, ale nie mamy pewności, czy gdzieś na wyspie nie ma polowych nadajników o zasięgu większym od osobistego komunikatora. Poza tym ludzka pomysłowość nie zna granic… Jeżeli uda im się coś zmontować, będziemy w kłopotach, bo nawet prosty sygnał wystarczy, by wzbudzić podejrzenia, jeśli tylko będzie zrozumiały. Dlatego sądzę, że powinniśmy zacząć loty zwiadowcze nad wyspą. Co prawda sensory pokładowe promów czy pinas nie są tak czułe, by znaleźć ludzi w lesie, zwłaszcza ukrywających się, ale pojazdy czy źródła energii to inna sprawa, zwłaszcza jeśli loty będą prowadzone na niewielkiej wysokości i często…

— Doskonały pomysł — oceniła Honor. — Ale mówiłeś coś o dwóch możliwościach…

— Druga to taka, że w normalnych warunkach uciekinierzy mieliby dokładnie takie samo jak my podejście do farm i upraw, czyli nikt nie życzyłby sobie, by cokolwiek im się przytrafiło. Dla wszystkich bowiem jest to jedyne źródło żywności. Natomiast jeśli założyć, że wiedzą, iż ktoś się tu zjawi za, powiedzmy, trzy miesiące standardowe, trzeba liczyć się z tym, że mogą zgromadzić stosowne zapasy, a zaraz potem zniszczyć zakłady przetwórcze, magazyny i całą resztę. Wtedy nie będziemy mieli wyjścia: nie chcąc zagłodzić się na śmierć, będziemy musieli poddać się pierwszemu okrętowi, jaki się tu zjawi.

— A to jest wysoce paskudna ewentualność — powiedziała powoli Honor.

— Fakt — przyznał Caslet. — Ale taka, której nie wolno zlekceważyć, choć prywatnie uważam ją za mało prawdopodobną. Dlaczego? Dlatego, że to ubecy. Wiem, parę minut temu przekonywałem, że mogą was zaskoczyć odwagą, ale chodziło mi o jednostki. Tu mówimy o grupowym, zorganizowanym i przemyślanym działaniu, a to zupełnie inna sprawa. Poza tym przekreślenie możliwości wytwarzania żywności to ryzykowne posunięcie także dla nich, bo nie mogą mieć pewności, czy ten okręt, a nawet parę najbliższych, zjawi się zgodnie z planem. Po drugie, jeżeli nie mają stosownych środków łączności, nic im to nie da, a szansa, że zdołacie go zdobyć, mimo wszystko jest duża. To wszystko oznacza, że niszcząc żywność, przede wszystkim zaszkodzą sobie. Poza tym wątpię, by którykolwiek z nich wiedział o zniszczeniu jednostki kurierskiej. Powinni liczyć się z tą możliwością zwłaszcza teraz, wiedząc, że dysponowaliście od początku dwoma promami szturmowymi. Ale nie sądzę, by byli zdolni do tak dalece posuniętego wnioskowania. Znacznie bardziej prawdopodobne jest, że uważają, iż już posłaliście go z prośbą o odsiecz. A skoro posłaliście i ona przybędzie, to nie będą się wychylać, bo wiedzą, co powinniście wówczas zrobić. A raczej co oni zrobiliby na waszym miejscu.

— A jak powinniśmy ich zdaniem postąpić? — spytał McKeon, gdy Caslet umilkł.

— Odlecieć i zostawić ich tu — wyjaśnił Caslet. — Wszystkich. Na waszym miejscu nie troszczyliby się o nikogo, nawet o innych jeńców. Wsiedliby na pokład pierwszego dostępnego okrętu i uciekli do domu tak szybko, jak by mogli… a przed odlotem zniszczyliby zapasy żywności i całą jej produkcję w nadziei, że wymrzecie z głodu, nim zjawi się pomoc.

— Możesz mieć rację… nie, masz rację — przyznała po namyśle Honor. — Niemniej jednak nie stać nas na ryzyko. Alistair, porozmawiaj o tym z Harriet i z Henrim. Niech opracują grafik wart. Mogą użyć pinas i sprzętu pancernego, jeżeli uznają to za stosowne, ale mają dopilnować, żeby nikt nie mógł zniszczyć magazynów czy zakładów produkujących żywność. I jak najszybciej zorganizuj loty zwiadowcze. Możesz to zlecić… Solomonowi i Gerry. I wciągnij w to Sarah. Im bardziej będą obie zajęte, tym szybciej minie im depresja.

— Dopilnuję tego — obiecał McKeon.

— Doskonale. W takim razie załatwiliśmy w zasadzie wszystko. Został jeszcze tylko pewien drobiazg…

— Jaki? — zainteresował się McKeon.

— Rano rozmawiałam z Fritzem. Powiedział, że stracił cierpliwość i poprosił mnie, żebym dostarczyła mu pana, komodorze McKeon.

— Przepraszam, że jak? — zdumiał się, tak oficjalnie nazwany.

Honor zachichotała ze złośliwą satysfakcją.

— Ponieważ oprawił się z najpilniejszymi pacjentami, postanowił pełniej wykorzystać możliwości szpitala, który ma do dyspozycji — wyjaśniła radośnie. — Co prawda nie da się tu przeprowadzić regeneracji, a prawdę mówiąc, nie odważyłabym się wysłać kogokolwiek na regenerację w szpitalu Ludowej Republiki. Bez obrazy, Warner. Ale jak mnie zapewnił Fritz, oddział dentystyczny jest doskonale wyposażony. Nowe zęby odrosną ci dopiero w domu, ale Fritz właśnie skończył czytać podręcznik początkującego protetyka i aż się pali, by na kimś sprawdzić swoje umiejętności. Na zwierzę doświadczalne wybrał ciebie, ale jakoś okazałeś się głuchy na jego zaproszenia. Uważa, że zdoła zbudować ci nadzwyczajny mostek czy jak się tam nazywa taka odpowiednia dla ciebie plomba rodem ze średniowiecznej sztuki kowalskiej i dentystycznej. Skoro więc skończyliśmy omawiać nie cierpiące zwłoki sprawy, chcę, żebyś natychmiast zameldował się w szpitalu. Ma ci wziąć odciski czy jakoś tak. Mówił, że to chyba nie boli…

— Ależ ja mam za dużo innych spraw, żeby… — zaczął protestować McKeon.

I zamilkł, zamykając z trzaskiem usta na widok jej miny.

— Żadnych wykrętów! — oznajmiła ostro. — Razem z LaFolletem pomagałeś Fritzowi… ty też, Warner! Wszyscy mu pomagaliście utrzymać mnie w łóżku, kiedy wylądowaliśmy na tej planecie. Teraz moja kolej i w żadnym razie nie zrezygnuję z zemsty. Ma się pan natychmiast zameldować w szpitalu, komodorze McKeon! Czy to jasne?

— To ci naprawdę sprawia przyjemność! — jęknął McKeon.

— I to cholerną! — potwierdziła z rozbrajająco szczerym uśmiechem i czystą satysfakcją w głosie lady Honor Harrington.



Rozdział XXVI

— Czy pani zwariowała?! — kontradmirała Harolda Stylesa aż podniosło z fotela.

Oparł się zaciśniętymi w pięści dłońmi o blat biurka i spoglądał na Honor z wściekłością.

— Postawiła się pani w wyjątkowo niebezpiecznej sytuacji, upierając się zostawić sobie dowództwo na podstawie tak wątpliwych powodów, jakie pani podała, admirał Harrington! Jeżeli na dodatek zaprze się pani zwołać sąd wojenny w czasie wojny wyłącznie na podstawie własnego uznania, to lepiej niech pani dopilnuje, żeby wszystko, ale to absolutnie wszystko było zgodne z prawem. Bo jeżeli nie będzie, to przysięgam, że osobiście oskarżę panią o naruszenie prawa wojskowego, pani admirał!

Nimitz uniósł się na grzędzie i syknął ostrzegawczo, ukazując kły. Fala nienawiści Stylesa była tak silna, że Honor poczuła rosnącą złość, ale przed wybuchem uratował ją Andrew LaFollet, który właśnie zrobił krok w stronę oficera. Zdążyła powstrzymać go ruchem dłoni, nie miała bowiem wątpliwości, co by zrobił. Złapałby go za kark i wyrzucił z gabinetu, najprawdopodobniej w drzwiach nadając wektor celnym kopem. Miała szczerą ochotę to zobaczyć, ale nie mogła mu na coś podobnego pozwolić.

Jeszcze nie.

Natomiast jeżeli Styles będzie dalej się tak zachowywał…

— Będzie pan uprzejmy usiąść, admirale Styles — oznajmiła lodowatym głosem bez śladu zwyczajowego seplenienia.

Jej oko lśniło jeszcze zimniej, niż brzmiał jej głos, a prawy kącik ust zaczął drgać w ostrzegawczym tiku. Widząc go, LaFolletowi prawie zrobiło się żal Stylesa. On sam wyrzuciłby po prostu chama, a gdyby się stawiał, dałby mu parę razy po pysku i na tym by się skończyło. Nikt, kto spowodował u Honor taką reakcję, nie wywinął się tak łatwo i zawsze poważnie tego żałował. Styles jednak nie znał Honor i wziął ten nerwowy tik za oznakę strachu wywołanego świadomością własnej niepewnej pozycji. Jak każdy uzurpator zresztą. I jego święte oburzenie oraz wściekłość odczuwane od chwili, w której dowiedział się, że nie przekaże mu dowodzenia, tak jak powinna, w pełni doszły do głosu.

— Jak cholera! — warknął. — Od pierwszego momentu, gdy zjawiłem się na tej wyspie…

I zamilkł nagle, gdyż Honor zerwała się i palnęła otwartą dłonią w blat, co zabrzmiało jak wystrzał. Cofnął się odruchowo i zaczerwienił zawstydzony własną reakcją, ale nie zdążył powiedzieć słowa, gdyż rozległ się jej niebezpiecznie miękki głos:

— Zamkniesz pan gębę i to zaraz albo każę pana aresztować do czasu, aż znajdziemy się z powrotem na terenie objętym prawem wojskowym obowiązującym w Królewskiej Marynarce. A wówczas oskarżę pana o niesubordynację, świadome niewykonanie rozkazów, zachowanie podważające autorytet oficera dowodzącego i namawianie do buntu w czasie wojny.

Styles przyglądał się jej z otwartą gębą, poruszając nią bezgłośnie, jakby nie był w stanie uwierzyć w to, co słyszy. Dwa z tych zarzutów zagrożone były karą śmierci, a mimo wściekłości zorientował się, że Harrington mówi jak najpoważniej i nie jest to groźba bez pokrycia.

Honor przyglądała mu się jeszcze przez moment, potem wzięła głęboki oddech i wyprostowała się.

— Powiedziałam, że ma pan usiąść — oznajmiła, wymawiając poszczególne słowa wolno i wyraźnie.

I z takim autorytetem, że kontradmirał opadł na fotel, z którego się przed chwilą zerwał. Odczekała dziesięć sekund i także powoli usiadła, przyglądając mu się z twarzą całkowicie pozbawioną wyrazu.

W duchu zaś błogosławiła Alistaira McKeona za przezorność.

Zanim nie poruszył tego tematu, nawet jej przez myśl nie przeszło, że wśród jeńców może znaleźć się ktoś z Royal Manticoran Navy wyższy od niej stopniem. Gdyby tak było, powinna przekazać mu dowództwo, co spowodowałoby całą masę kłopotów. Główny polegał na tym, że Ramirez, Benson i pozostali jeńcy z obozu Inferno zaufali jej i wobec niej byli lojalni, a nie wobec kogoś, kogo nawet na oczy nie widzieli. Kiedy Harkness i jego grupa włamywaczy przebili się w końcu przez ostatnie zabezpieczenia i wyciągnęli z bazy danych pełną listę zesłańców, okazało się, że Alistair miał rację. Na planecie znajdował się co prawda tylko jeden starszy od niej rangą oficer, ale był to niestety kontradmirał Styles.

Honor nie znała go ani osobiście, ani z opowieści, natomiast reakcja McKeona mówiła sama za siebie. Co prawda nie zaczął kląć, ale oczywiste było, że miał nieprzyjemność służyć pod jego rozkazami i nie było to miłe doświadczenie. Nie ukrywał, że go nie lubi jako człowieka i gardzi nim jako oficerem. McKeon jak każdy mógł się mylić i czasami mu się to zdarzało, o czym aż za dobrze wiedziała z autopsji. Ale wiedziała też, że gdy przekonał się o błędzie, potrafił zmienić zdanie.

Na temat Stylesa miał już ugruntowane zdanie i choć nie wdawał się w szczegóły, jego charakterystyka osoby była tak przekonująca, że Honor zdecydowała się posłuchać jego rady, jak rozwiązać problem, zanim oficjalnie wyniknął. Po poznaniu pana kontradmirała była rada, że tak postąpiła.

Od zdobycia wyspy minęły dwa tygodnie i Henri Dessouix miał dość czasu na pomyszkowanie po obozie. Najpierw ku radości wszystkich odkrył magazyn pełen sortów mundurowych UB, dzięki czemu przestali chodzić w pstrokatych i niezbyt dopasowanych przyodziewkach. A potem ku zachwytowi wszystkich, a najbardziej własnemu, odkrył coś lepszego: magazyn materiału, farbiarnię i szwalnię. W pełni zautomatyzowaną. Po kreatywnym przeprogramowaniu sprzętu był dzięki temu w stanie uszyć na miarę dowolny uniform dla każdego zgodnie z dostarczonym wzorem.

Z tymi wzorami zresztą wynikły pewne problemy, gdyż niektórzy, jak na przykład Harriet Benson czy on sam, przebywali w Piekle tak długo, że prawie zapomnieli szczegóły własnych mundurów. Nie mogli też posiłkować się żadnymi przepisami mundurowymi czy tablicami barwnymi, gdyż siły zbrojne, do których należeli, zostały wchłonięte przez Ludową Republikę Haven. O ich samodzielnym bycie nie znajdowała się nawet wzmianka w bazie danych, poza datą, kiedy to dany system „poprosił o przyłączenie do Ludowej Republiki”, jak to określano. Ponieważ jednak nikt nie zamierzał przejmować się detalami, wszyscy poszyli sobie takie mundury, jakie pamiętali. I wszyscy (może z wyjątkiem Harknessa) z ulgą je włożyli. I nie było to tylko znalezienie się na powrót w świecie, który rozumieli — przede wszystkim była to widoczna oznaka zmiany statusu, jaką wywalczyli sobie pod rozkazami Honor. Dowód, że przestali być bezsilną gromadą zesłańców, a stali się zdolną do wspólnego, skutecznego działania formacją zbrojną.

Honor, idąc za radą McKeona, nie włożyła munduru komodora Royal Manticoran Navy, lecz ozdobiony pięcioma gwiazdkami niebiesko-granatowy uniform pełnego admirała Marynarki Graysona. Co prawda Ramirezowi mowę odebrało, gdy ją pierwszy raz zobaczył, ale tylko dlatego, że zapomniał, co usłyszał od towarzyszy Honor jeszcze w obozie Inferno. W ramach walki z nudą wraz z innymi jeńcami miał wówczas okazję poznać cały przebieg kariery Honor Harrington w obu flotach. Niemota nie trwała długo, a gdy mu przeszło, pochwalił decyzję. Oficerów flagowych Sojuszu mogło w niewoli być paru, ale pełen admirał raczej nie powinien się trafić.

Honor uważała to za swego rodzaju nadużycie, choć jej stopień był jak najbardziej legalny i miała wszelkie prawa do munduru. Dopóki nie spotkała kontradmirała Stylesa osobiście. Po niespełna pięciu minutach rozmowy doszła do wniosku, że Ludowa Marynarka zrobiła Sojuszowi naprawdę dużą przysługę, biorąc go do niewoli i zsyłając do Piekła już na samym początku wojny. Tu nie był w stanie zaszkodzić ani Królewskiej Marynarce, ani jej sprzymierzeńcom. W przekonaniu tym umacniała się, im częściej miała nieprzyjemność z nim rozmawiać. Co prawda nie miała pojęcia, czym się zasłużył, że zamiast siedzieć w normalnym obozie jenieckim, wylądował na planecie więziennej, ale podejrzewała, że niczym. Najprawdopodobniej był ozdobą kolekcji jenieckiej Urzędu Bezpieczeństwa jako najwyższy rangą oficer Royal Manticoran Navy, jakiego udało się wziąć do niewoli w ciągu całej tej trwającej jak dotąd prawie siedem lat wojny. A siedział tu prawie cały ten czas, gdyż dostał się do niewoli w jednym z próbnych ataków otwierających zmagania jeszcze przed właściwym jej rozpoczęciem.

To, w jaki sposób został jeńcem, także mówiło wiele o jego kompetencjach. Dowodził siłami stacjonującymi w systemie Yalta. I cała jego eskadra została zniszczona, gdyż atak Ludowej Marynarki zaskoczył ją siedzącą na orbicie z wyłączonymi napędami. Podjął co prawda rozpaczliwą próbę obrony, ale nie było to nic godnego uwagi.

On oczywiście widział to wszystko w zupełnie innym świetle. Był naturalnie pechową ofiarą perfidnej zdrady, czyli zdradzieckiego ataku w czasie pokoju bez formalnego wypowiedzenia wojny. To, że władze Ludowej Republiki Haven w ciągu pięćdziesięciu lat podbojów nigdy nie uprzedzały ofiar wypowiedzeniem wojny, jakoś umknęło jego uwagi. Ze swych błędów nie wyciągnął też naturalnie żadnego wniosku — był do tego psychicznie niezdolny. Był też niezwykle przekonany o własnej wartości, arogancki, uparty i głupi. A to były jedynie najbardziej rzucające się w oczy wady.

— Mam dość tolerowania pańskiej niesubordynacji, admirale Styles — oświadczyła, gdyż on nie ośmielił się przerwać ciszy. — Ja dowodzę siłami w tym systemie planetarnym, nie pan. I będzie pan łaskaw pamiętać o tym cały czas, podobnie jak i o tym, by zawsze zwracać się ze stosowną uprzejmością tak do mnie, jak i do wszystkich, którzy dobrowolnie wstąpili pod moje rozkazy. Jeżeli nie, to daję panu słowo, że wróci pan do lasu i zgnije tam. Czy to jasne i zrozumiałe, admirale Styles?

Spojrzał na nią wściekle i kiwnął głową.

— Nie usłyszałam odpowiedzi! — warknęła Honor, czując narastającą złość.

— Tak — zgrzytnął i zaczerwienił się pod jej lodowatym spojrzeniem, ale dodał: — Ma’am.

— To dobrze — oznajmiła już tylko zimno. Doskonale wiedziała, że nie zrezygnował. A to, że dostał się do niewoli tak szybko, jedynie wzmacniało jego upór i przekonanie, że ma rację. Siedział tu tak długo, że nie wiedział ani o jej postępowaniu w czasie bitwy o Hancock, ani o pojedynku z Youngiem, więc nie brał jej poważnie. Wiedziała, że próbowano mu to wyjaśnić, ale nie uwierzył. Dodatkowo Marynarka Graysona pozostawała dla niego czymś rodem z operetki, flotą systemową o przeroście ambicji nad możliwościami. Uznał Honor za zwykłą komodor RMN cierpiącą na ciężki przypadek manii wielkości. Jakoś nie wydawał się w ogóle wierzyć w to, by Czwarta Bitwa o Yeltsin czy nawet bitwa o Hancock kiedykolwiek się wydarzyły, a używanie przez nią tytułu admirała uznał jeśli nie za czyste kłamstwo, to za wybieg umożliwiający jej utrzymanie dowództwa. Dowództwa, które prawnie i moralnie należało się jemu. To, że nikt inny tak nie uważał, było jedynie dowodem, iż wszyscy pozostali starsi oficerowie są z nią w zmowie.

Momentami zastanawiała się, czy przypadkiem źle go nie osądza — było całkiem możliwe, że tak długi pobyt w Piekle poprzestawiał mu nieco w głowie. Sama jednakże w to nie wierzyła — był zbyt ograniczony i zbyt przekonany o własnej nieomylności, by taki drobiazg jak parę lat w roli jeńca wojennego był w stanie to zmienić.

— Czy mi pan uwierzy czy nie, starannie przemyślałam pańskie zastrzeżenia — odezwała się spokojniejszym i już tylko chłodnym głosem. — Niektóre są całkiem dobrze uzasadnione i choć się z panem nie zgadzam, ma pan pełne prawo do oficjalnego złożenia ich na piśmie. Na pewno zostaną przedstawione i przeanalizowane przez Admiralicję, gdy dotrzemy do swoich. Obecnie jednak to ja jestem najstarszym rangą oficerem w tym systemie i moim obowiązkiem zgodnie z przepisami prawa wojennego jest ukarać winnych zbrodni popełnionych na obszarze, nad którym objęłam dowództwo. Prawa obowiązującego zarówno w Royal Manticoran Navy, jak i w Marynarce Graysona. Nie wzięłam na siebie tej odpowiedzialności z ochotą i nie zamierzam nadużywać swego autorytetu, ale nie odstąpię też od zwołania sądu wojennego, by rozpatrzył zarzuty postawione poszczególnym funkcjonariuszom Urzędu Bezpieczeństwa stacjonującym na tej planecie.

— Z całym szacunkiem, admirał Harrington — odezwał się Styles — to niebezpieczna i nadzwyczaj nieroztropna decyzja.

Co prawda w jego tonie nie było śladu szacunku, ale postanowiła to zignorować, jak długo uważał na to, co mówi.

— Nie kocham Urzędu Bezpieczeństwa — dodał Styles — a zwłaszcza jego oprawców. Byłem ich więźniem dłużej i wycierpiałem więcej niż pa…

Urwał nagle, czerwieniejąc gwałtownie, gdy uświadomił sobie, jaką gafę właśnie palnął. Jego zawstydzenie pogłębiało milczenie Honor przysłuchującej się jego wywodowi z widocznym na połowie twarzy uprzejmym zdziwieniem. Spojrzał na martwą połowę jej twarzy, potem na pusty rękaw kurtki mundurowej i odchrząknął.

— Cóż, nie o to chodzi — wybrnął z trudem. — Chodzi o to, admirał Harrington, że jeśli utworzy pani w imieniu Sojuszu coś, co zostanie uznane, a zostanie, zaręczam pani, za sądy kapturowe tylko po to, by z zemsty rozstrzeliwać złapanych funkcjonariuszy UB, to nie będzie miało znaczenia, czy nazwie to pani „sądem wojennym”, czy morderstwem. Już konsekwencje propagandowe takiego postępowania będą niewyobrażalne, a pozostaje jeszcze kwestia legalności takiej akcji. Uważam, że przekracza pani swoje uprawnienia, niezależnie od stopnia, i śmiem poważnie kwestionować to, czy w świetle prawa międzyplanetarnego może pani stosować nasze przepisy prawa wojskowego w stosunku do obywateli innego państwa. Obojętne, jak zbrodnicze i godne ukarania byłoby ich zachowanie.

— Nie wątpię, że pan śmie — skwitowała spokojnie.

Nie wątpiła również, choć nie uznała za stosowne wspominać o tym, że prawdziwym powodem jego obiekcji była chęć wykorzystania tego, co uznał za nielegalne zamiary, by podważyć jej prawo do dowodzenia w oczach podkomendnych. A przy okazji przekonał w ten sposób samego siebie, że jeńcy z Inferno i byli niewolnicy zostali przez nią kupieni obietnicą sądów kapturowych pod płaszczykiem sądu wojennego. I dlatego popierają jej uzurpowanie sobie przez nią dowództwa prawnie jemu należnego.

— Gdyby jednak zadał pan sobie trud przeczytania mojej notatki — dodała Honor — lub choćby słuchania tego, co powiedziałam, że nie wspomnę już o zadaniu prostego pytania, wiedziałby pan, że nie zamierzam sądzić ich w oparciu o prawo wojskowe obowiązujące w Gwiezdnym Królestwie Manticore czy w Protektoracie Graysona.

Nie kryła pogardy, toteż Styles kolorkiem przypominał dorodnego buraka, taka go nagła krew zalała. A Honor uśmiechnęła się zimno i dobiła go:

— Mam zamiar sądzić ich według przepisów ich własnego prawodawstwa.

— Ich…? — wykrztusił i wybałuszył oczy.

— Przepisy Ludowego Kodeksu Wojskowego znajdują się w bazie danych obozu Charon, admirale Styles. Zgadzam się, że stworzono go, podobnie jak i inne akty prawne, wyłącznie jako niezbędną teorię i narzędzie propagandowe, by udowodnić wszystkim z zewnątrz, jaka to demokratyczna i postępowa jest Ludowa Republika Haven. Wiem także, że nikomu i nigdy nawet się nie śniło ich przestrzegać, ale to w niczym nie zmienia faktu, że istnieją i obowiązują wszystkich obywateli Ludowej Republiki służących w formacjach militarnych i paramilitarnych. A więc także wszystkich funkcjonariuszy Urzędu Bezpieczeństwa. I zgodnie z nimi będą sądzeni i skazani, jeżeli zostaną uznani za winnych.

— Ale… — zaczął i zamilkł, widząc jej rozkazujący gest.

— Wezwałam pana, admirale, by poinformować, co zdecydowałam, a nie by debatować nad tym, co zrobić — oświadczyła rzeczowo. — Jako najstarszy rangą oficer Royal Manticoran Navy na planecie byłby pan najwłaściwszym reprezentantem RMN w składzie sądu wojennego i miałam zamiar w stosownym czasie zaproponować pańską kandydaturę. Skoro jednak tak zażarcie pan protestuje, wysuwając najrozmaitsze obiekcje przeciwko całemu pomysłowi, doszłam do wniosku, że nie mogę prosić pana o wzięcie udziału w procederze, któremu jest pan tak głęboko i moralnie przeciwny. Dlatego też zwalniam pana z obowiązku członkostwa w składzie sędziowskim. Zastąpi pana komodor McKeon.

— Ależ jeśli zamierza pani sądzić ich zgodnie z ich własnym prawem… — zaczął Styles tak rozpaczliwie, że Honor z trudem opanowała grymas pogardy.

Jego emocje zmieniały się zbyt szybko, by Nimitz był w stanie na podstawie tego kalejdoskopu stworzyć sobie jakiś obraz, ale tym razem nie potrzebowała jego empatycznych zdolności, by wiedzieć to, co najważniejsze. Styles chciał sobie obić dupę blachą na wypadek, gdyby Admiralicja uznała, że nie należało urządzać procesów, i zabrała się do rozliczania odpowiedzialnych za to. Uporczywie protestując i starannie dobierając powody protestów, jaśniałby wówczas jako ten diament w kloace. Natomiast ani przez sekundę tak naprawdę nie miał zamiaru rezygnować z uczestnictwa w składzie sądu. Odsuwając go, uraziła dogłębnie, i to kolejny raz, jego dumę i zyskała kolejnego śmiertelnego wroga. Czując jego rosnącą nienawiść, miała podwójną satysfakcję: uniknęła kłopotów, które by wyniknęły z jego udziału w procesach, i upewniła się, że Styles nie potrafi przegrywać. A to mogło się przydać na przyszłość.

— Nie, admirale Styles — oznajmiła zdecydowanie. — Nie będę pana zmuszała, by rezygnował pan ze swoich zasad etycznych w tej kwestii.

I nim zdążył powiedzieć cokolwiek, dodała:

— Może pan odejść, admirale Styles.



* * *


— Proszę, proszę! Przejechałaś po nim jak walec — ocenił z uznaniem McKeon już bez oporów przechodzący z nią na „ty”, gdy byli sami.

Uwaga dotyczyła pana admirała Stylesa, który wyszedł z gabinetu niczym lunatyk w ciężkim koszmarze. Był tak wstrząśnięty, że nawet nie zauważył McKeona, który minął go prawie w drzwiach. Normalnie patrzył na niego bykiem przy każdej okazji, gdy się spotkali, i nie krył wrogości. Częściowo wynikała ona zapewne z przeszłości, o której McKeon nie chciał opowiadać, natomiast bez wątpienia spora część była wynikiem decyzji personalnych Honor. Mianowała bowiem Stylesa dowódcą zaimprowizowanego działu kadr, co było stanowiskiem ważnym i prestiżowym. Zapewniało mu też dość roboty, gdyż był odpowiedzialny za koordynowanie lotów do wszystkich obozów z informacjami, co się wydarzyło, i pomocą, jeśli taka była potrzeba. Do jego obowiązków należało także sprawdzanie spisu zesłanych ze stanem faktycznym oraz ewakuacja ciężko chorych na wyspę.

Z drugiej strony jednak to stanowisko skutecznie wyłączało go z taktycznego łańcucha dowodzenia i uniemożliwiało podejmowanie czy też branie udziału w podejmowaniu jakichkolwiek naprawdę istotnych decyzji. Zrobiła to naturalnie celowo i Styles doskonale o tym wiedział.

Dowódcą obozu Charon został Ramirez, Harriet Benson jego zastępczynią, a faktycznym zastępcą Honor był Alistair McKeon. Honor tak wszystko zorganizowała, że Styles składał meldunki bezpośrednio jej, ale był pod tym względem wyjątkiem, gdyż wszyscy pozostali kontaktowali się wpierw z McKeonem. To wyróżnienie doprowadzało go do wściekłości, tyle że trudno było dociec, czy bardziej nienawidził Honor, czy McKeona.

Ten ostatni wiedział o tym równie dobrze jak ona, i widząc jej zdumione spojrzenie, uśmiechnął się złośliwie.

— Ściany tu jakieś cienkie i akustyka dziwna — wyjaśnił — a ja czekałem obok, bo chciałem z tobą porozmawiać, więc można powiedzieć, że miałem miejsce w pierwszym rzędzie. Zresztą tak się darł, zanim go nie sprowadziłaś na ziemię, że musieli go słyszeć na lotnisku.

— O, szlag! — westchnęła z wyczuciem i pomasowała czoło. — Nie myślałam, że to się aż tak rozniesie.

— Nie twoja wina: to on się darł.

— Może nie moja, ale nie zrobiłam nic, by temu zapobiec. A morale nie poprawi świadomość, że jestem na noże z drugim co do rangi oficerem Sojuszu na planecie.

— Po pierwsze to niby czemu miałabyś temu zapobiegać? Twoim zadaniem jest dowodzić i utrzymać nas przy życiu. Jeśli jakiś idiota chce udowodnić, że jest zadufanym w sobie cymbałem, to twoim obowiązkiem jest jedynie sprawienie, by jego tępota nie zaszkodziła naszym wysiłkom wydostania się stąd. A nie ochrona tego kretyna przed konsekwencjami jego własnego zachowania. Po drugie uważam, że akurat dobrze się stało i że morale na tym zyska, a nie straci.

— A to jakim cudem? — zdziwiła się Honor.

— A tobie się wydaje, że tylko ja to słyszałem? Ściany mają uszy w takich wypadkach, a informacja rozchodzi się szybciej od światła. Do końca dnia wszyscy na wyspie będą znać treść tej pogawędki, a to oznacza, że zarówno byli jeńcy, jak i byli niewolnicy będą wiedzieli, że ścięłaś się z najstarszym rangą oficerem własnej floty, żeby dotrzymać danego im jeszcze w obozie Inferno słowa. Ponad połowa z nich to byli wojskowi, Honor. Oni doskonale znają zasady gry i to, jak ty rozegrałaś sprawę, spowoduje większe poczucie jedności i podniesie zaufanie do ciebie jako dowódcy bardziej, niż zdajesz sobie z tego sprawę.

— Nie dlatego to zrobiłam…

— Oczywiście, że nie dlatego. Oni o tym wiedzą. I wiedzą, że nie to chcesz osiągnąć, dążąc do rozpoczęcia procesów. I właśnie dlatego to ma i będzie miało taki właśnie efekt.

Zmarszczyła brwi, przyglądając mu się z niezadowoleniem — musiała przyznać mu rację, ale nie znaczyło to, że była zachwycona. Podobnie jak jego emocjami przekazywanymi przez Nimitza.

— Cóż, w takim razie… — zaczęła i urwała, gdyż ktoś gwałtownie zapukał we framugę nadal otwartych drzwi.

Spojrzała ku wejściu i ze zdumieniem dostrzegła stojącego w progu Solomona Marchanta. Nie trzeba było Nimitza, by stwierdzić od pierwszego rzutu oka, że jest zaskoczony, ogłuszony i niecierpliwy równocześnie, co oznaczało że zjawił się z jakąś zaskakującą, a naprawdę świeżą wiadomością i w sumie nie wie tak do końca, czy jest ona dobra, czy zła.

— O co chodzi? — spytała spokojnie.

— Przepraszam, że tak wpadam, milady, ale bosmanmat Harkness właśnie złamał kolejną blokadę i znaleźliśmy coś naprawdę ciekawego. Pomyślałem, że chciałaby pani się dowiedzieć jak najszybciej, co odkryliśmy.

I umilkł.

— Bez wątpienia pomyślałeś prawdę — oceniła złośliwie. — Chciałabym.

Marchant najpierw wytrzeszczył oczy, potem się zaczerwienił, a potem parsknął śmiechem.

— Przepraszam, milady — powiedział ze skruchą. — Sam jestem tak zaskoczony, że… Znaleźliśmy listę oznaczoną „ściśle tajne, specjalnego przeznaczenia”, czyli o najwyższym stopniu utajnienia. Zawiera ona nazwiska polityków i wojskowych co do jednego wywodzących się z rodów legislatorskich. Zostali uznani przez Komitet za tak ważnych lub posiadających tak istotne informacje, względnie mogących okazać się zbyt użytecznymi w przyszłości, by ich zabić. Oficjalnie zostali więc skazani i straceni, a naprawdę przewiezieni tutaj pod fałszywymi nazwiskami i z podrobionymi kartotekami. Pod tymi nazwiskami figurują na normalnych spisach zesłańców.

— O! — Honor siadła prosto i przekrzywiła głowę, przyglądając mu się uważnie w oczekiwaniu na ciąg dalszy.

— Większość to wyżsi rangą funkcjonariusze bezpieki albo permanentni podsekretarze stanu. Jednak znalazło się wśród nich kilku oficerów Ludowej Marynarki… z admirałem Amosem Parnellem na czele.

— Parnellem?! — McKeon zerwał się z fotela.

— Tak, sir — potwierdził Marchant.

— Przecież rozstrzelali go lata temu! — zaprotestowała równie zaskoczona Honor. — Zaraz po Trzeciej Bitwie o Yeltsin!

— Ogłosili, że go rozstrzelali, milady — poprawił ją Marchant. — Natomiast według dokumentów znajduje się w jednym z obozów, więc wysłałem po niego pinasę. No… założyłem, że pani by sobie tego życzyła, milady.

Ostatnie zdanie dodał nieco nerwowo.

— Założyłeś słusznie — powiedziała powoli Honor.

I przez dłuższą chwilę siedziała w milczeniu, rozważając tę zaskakującą informację. Amos Parnell był ostatnim Szefem Operacji Ludowej Marynarki, czyli de facto jej naczelnym dowódcą. Naturalnie był Legislatorem, inaczej nie miałby szansy nawet na najniższy stopień flagowy. Był jednak także naprawdę dobrym dowódcą i taktykiem.

Kiedy zgodziła się wstąpić do Marynarki Graysona, miała okazję zapoznać się z materiałami na jego temat zebranymi przez wywiady floty i graysoński. W tym także z dokładnym przebiegiem Trzeciej Bitwy o Yeltsin. I te ostatnie wywarły na niej głębokie wrażenie. Parnell dał się wciągnąć w pułapkę i został zaatakowany przez dwukrotnie silniejszego przeciwnika, niż się spodziewał. A na dodatek siłami Sojuszu dowodził tak doskonały taktyk jak admirał White Haven. I mimo to zdołał wyprowadzić z systemu połowę swoich okrętów.

A ona podobnie jak wszyscy była przekonana, że Amos Parnell od ośmiu standardowych lat był martwy… A skoro nie był, otwierało to zupełnie nowe możliwości. Znał wszystkie tajemnice starej władzy i absolutnie nie miał powodu, by lubić obecną. Kiedy Alfredo Yu przeszedł na stronę Sojuszu, okazał się skarbnicą wiedzy. Parnell mógł stać się kopalnią informacji. Większość naturalnie była przestarzała, ale…

Otrząsnęła się z idących zdecydowanie zbyt daleko rozmyślań i ponownie spojrzała na Marchanta.

— Dobra robota — pochwaliła. — i przekaż to Harknessowi.

— Oczywiście, milady.

— I dobrze zrobiłeś, wysyłając tę pinasę — potwierdziła na wszelki wypadek ponownie.

A potem roześmiała się.

— Co w tym zabawnego? — zdziwił się McKeon.

— Tak mi właśnie przyszło na myśl… — powiedziała, obracając się z fotelem w jego stronę.

I umilkła.

— Co?!

— Że to może się okazać kroplą, która przeważy u Warnera — dokończyła z ironicznym uśmiechem.

McKeon spoglądał na nią przez moment i także zaczął się śmiać.

— Może rzeczywiście tak się okazać — przyznał po paru sekundach. — To zależy od tego, co Parnell nam powie, o ile naturalnie w ogóle coś powie. Ale może mieć pani słuszność, lady Harrington.



Rozdział XXVII

Mężczyzna, którego Geraldine Metcalf wprowadziła do gabinetu Honor, był siwy, a twarz miał pooraną głębokimi zmarszczkami. Zgodnie z hologramem dołączonym do akt nie miał ani jednych, ani drugich, gdy go przywieziono do Piekła… Podobnie jak nie miał poskręcanych i nieruchomych palców lewej dłoni przypominającej szpon, szram i śladów poparzeń na prawym przedramieniu i niesprawnego prawego kolana, przez które poruszał się w specyficzny sposób, jakby zamiatając prawą nogą, gdyż kolano pozostawało sztywne. No i miał też mniej zębów niż McKeon.

Natomiast w jego brązowych oczach, gdy przyglądał się uważnie Honor, która wstała na jego powitanie, i w wyrazie twarzy nie było śladu załamania, rezygnacji czy demencji starczej.

— Admirale Parnell — powiedziała cicho.

— Obawiam się, że ma pani nade mną przewagę — odpowiedział, przyglądając się jej uważnie.

Uśmiechnął się lekko, widząc martwą połowę jej twarzy i pusty rękaw, zupełnie jakby przyznawał, że dzięki uprzejmości UB oboje należą do tego samego elitarnego klubu.

— Mundur graysoński, jak sądzę — mruknął pod nosem. — Ale kobieta?

Przekrzywił głowę, ponownie skupiając uwagę na jej twarzy, i nagle coś rozbłysło mu w oczach z prawie słyszalnym kliknięciem, gdy ostatni element układanki wpadł na miejsce.

— Harrington — powiedział cicho.

Przytaknęła ruchem głowy zaskoczona, że ją rozpoznał.

— Honor Harrington — potwierdziła — a oto moi najstarsi rangą oficerowie: kontradmirał Styles, Royal Manticoran Navy, komodor Ramirez, Flota San Martin, komodor McKeon, także RMN, oraz towarzysz komandor Warner Caslet z Ludowej Marynarki.

Parnell przyjrzał się każdemu z nich, Casletowi poświęcając nieco więcej uwagi. Po czym skłonił się Honor, która wskazała mu fotel stojący przed biurkiem.

— Proszę usiąść, panie admirale.

— Dziękuję.

Ostrożnie opuścił się na siedzisko, ale mimo to i tak skrzywił się z bólu — kolano nie zgięło się ani o milimetr. Oparł się wygodnie i położył lewą, niesprawną do końca rękę na lewej nodze. Następnie zaś jeszcze raz przyjrzał się obecnym, spojrzał na Honor i uśmiechnął się.

— Widzę, że awansowała pani, odkąd ktokolwiek miał ostatni raz kaprys, by podzielić się ze mną wieściami o przebiegu wojny — powiedział prawie swobodnie. — Ostatnio, gdy o pani słyszałem, była pani kapitanem Królewskiej Marynarki.

— Jak pan sam przyznał, nieco wypadł pan z obiegu — odparła z lekkim i jak zwykle krzywym uśmiechem.

— Prawda — przyznał rzeczowo. — Ale wie pani, przez cały lot zastanawiałem się, co też właściwie się dzieje… To nie jest moja pierwsza wizyta na Styksie… poprzedni gospodarze uparcie nalegali, bym podzielił się z nimi pewnymi informacjami i wygłosił pewne oświadczenia. Niestety okazało się, że nasz program uodparniający działa całkiem skutecznie… przynajmniej przeciwko naszym własnym środkom farmakologicznym i narkotykom. Jednakże biorąc pod uwagę, że załoga pinasy miała uniformy RMN, Floty Graysona i Floty Erewhon, doszedłem do wniosku, że coś niefortunnego przytrafiło się kapralowi Tresce… Tak, pani admirał: towarzysz brygadier zaczynał karierę jako kapral bezpieki. Nie wiedziała pani o tym?

Pytanie spowodowane było pełną zaskoczenia miną Honor.

— Z jego akt wynikało, że był kapitanem Marines — wyjaśniła.

— Aha! Cóż, nie powinno mnie to dziwić: w końcu miał kody dostępu do wszystkich plików, personalnych także, a zawsze robił co mógł, by spełniać swoje zachcianki.

Ton Parnella był lekki, jakby prowadził towarzyską pogawędkę, ale jego oczy przypominały wyszlifowane agaty. A nienawiść wręcz od niego biła, gdy mówił o Tresce.

— Czy moje przypuszczenie jest słuszne i coś rzeczywiście mu się przytrafiło? — spytał.

— Można to tak ująć — odparła Honor uprzejmie.

— Mam nadzieję, że to było nieodwracalne i śmiertelne? — spytał równie uprzejmie Parnell.

Potwierdziła ruchem głowy.

— Doskonale! — mruknął z zadowoleniem. — To mielibyśmy jeden problem z głowy.

— Przepraszam?!

— Co?… Ach, proszę o wybaczenie, admirał Harrington. Ostatnio nie najlepiej ze mną: mówię sam do siebie, nie zawsze z sensem. — Parnell uśmiechnął się zimno. — W tym przypadku chodzi o to, że parę lat temu sporządziłem sobie pewną listę spraw, które chciałbym załatwić, jeśli tylko nadarzyłaby się okazja. Zabicie Treski było drugą w kolejności na tej liście. Czy nie jest z mojej strony optymizmem nadzieja, że umierał długo i nieprzyjemnie?

— Długo może nie, za to na pewno nieprzyjemnie. Bardzo nieprzyjemnie i boleśnie, panie admirale — odpowiedział McKeon, aż za dobrze pamiętający zmasakrowane ochłapy mięsa znalezione w zbryzganym krwią pomieszczeniu.

— Miło mi to słyszeć. — Parnell nie ukrywał zadowolenia. — Pozostaje mi jedynie żałować, że nie mogłem tego zrobić osobiście.

Coś trudnego do zinterpretowania przemknęło przez twarz Casleta tak szybko, że prawie nie sposób było to zauważyć. Parnell jednakże zauważył. I uśmiechnął się ponownie.

Tyle że w tym uśmiechu nie było żadnego innego uczucia poza nienawiścią.

— Moje podejście zaskoczyło towarzysza komandora? — spytał miękko.

Caslet przyglądał mu się przez moment, po czym kiwnął głową potakująco.

Parnell wzruszył ramionami.

— Mnie też by to kiedyś zaskoczyło, jak sądzę — przyznał. — Ale to się zmieniło, gdy obserwowałem, jak kapral Tresca własnoręcznie wbił sześciocentymetrowy gwóźdź w głowę mojego szefa sztabu dlatego, że żaden z nas nie chciał wygłosić do kamery przygotowanego przez UB przyznania się do winy.

Caslet pobladł.

A Parnell dodał spokojnie:

— Obrabiali go przez dwie godziny, zanim zabrali się za mnie. A pierwszy gwóźdź go nie zabił: komodor Perot był twardy. Więc Tresca użył tego samego młotka w stosunku do mojej dłoni, a potem kolana, co mu zajęło jakiś kwadrans. A potem zabrał się do wbijania drugiego gwoździa.

Rozległ się zduszony charkot i kontradmirał Styles wybiegł z gabinetu blady jak trup, oburącz zatykając sobie usta.

Honor także zrobiło się niedobrze, choć nie do tego stopnia. Może miała mniej żywą wyobraźnię… a może po prostu więcej w życiu widziała… Poza tym wiedziała dzięki Nimitzowi coś, o czym poza Parnellem nie miał pojęcia nikt z obecnych — on i Perot byli przyjaciółmi, być może tak bliskimi jak ona i Alistair. Parnell maskował się doskonale, ale przed empatą takich uczuć nie dało się ukryć… Na samą myśl o tym, że musiałaby bezsilnie obserwować, jak ktoś tak postępuje z McKeonem, poczuła nienawiść i żądzę mordu…

— Przyznania się do winy? — usłyszała własny spokojny głos i szczerze się zdziwiła.

Parnell podziękował jej ruchem głowy, jakby jej ton był tarczą chroniącą go przed czymś, czego sam wolał zbyt dokładnie nie zgłębiać. Przynajmniej jeszcze nie.

— Urząd Bezpieczeństwa chciał, żebyśmy przyznali się do udziału w spisku zakończonym zamachem na prezydenta Harrisa. Zostaliśmy już za to skazani na śmierć, ale chcieli mieć te nagrania, sądzę, że do celów propagandowych, choć mogę się mylić. Może Tresca chciał je dla swojej własnej satysfakcji. — Parnell przekrzywił głowę i westchnął. — Można by powiedzieć, że jest w tym pewna sprawiedliwość dziejowa: w sumie stworzyły go nasze organy bezpieczeństwa. Zresztą skoro już zebrało mi się na chwilę szczerości: to myśmy ściągnęli sobie na kark Pierre’a i jego Komitet własną niekompetencją. Nieprawdaż, towarzyszu komandorze?

W jego głosie było tyle nienawiści, że Caslet drgnął. Oprócz nienawiści było tam jeszcze coś — bezbrzeżna, tnąca niczym nóż pogarda dla zdrajcy, który służył zdrajcom. Otworzył usta, by się bronić… i nie powiedział słowa. Mógł jedynie przyglądać się okaleczonemu, ale nie złamanemu człowiekowi, który zaledwie osiem lat standardowych temu był jego naczelnym dowódcą. A jeszcze parę lat wcześniej przyjmował od niego przysięgę oficerską w Akademii Marynarki Wojennej, choć nie było żadnego powodu, dla którego Parnell miałby zapamiętać jednego midszypmena z kilkuset.

— Rozumiem pańskie uczucia, admirale Parnell — powiedziała cicho Honor.

Ten spojrzał na nią z zaciśniętymi ustami, gotów sprzeciwić się jej stwierdzeniu, gdy nieznacznie poruszyła kikutem lewej ręki. Był to w sumie odruchowy gest, ale Parnell odprężył się i przestał kurczowo zaciskać usta.

— Rozumiem je — powtórzyła — ale powinien pan wiedzieć, że komandor Caslet znalazł się w Piekle, ponieważ zrobił co mógł, by jeńcy z Sojuszu byli przez UB traktowani zgodnie z konwencją denebską. I zapewniam pana, że z tego, co jest mi wiadome, jego zachowanie zawsze cechowały wszystkie zalety oficera dawnej Ludowej Marynarki… a brak w nim było typowych dla tego korpusu oficerskiego wad.

Mówiąc to, spoglądała mu w oczy. I tym razem to Parnell odwrócił wzrok.

— Sam się o to prosiłem — przyznał po chwili i spojrzał na Casleta. — Przepraszam, komandorze; choć siedziałem tu długo, rozmawiałem z innymi więźniami, którzy docierali tu później. Wiem co nieco o warunkach, w jakich przyszło żyć i działać oficerom Ludowej Marynarki, i o naciskach, jakim ich poddawano. Na pana miejscu być może… nie, bądźmy uczciwi do końca: na pańskim miejscu też bym trzymał głowę nisko i próbował robić, co mi dyktuje poczucie obowiązku, najlepiej jak potrafię, ale żeby przeżyć, nie wychylałbym się. Czasami zapominam o tym, iż świadomość, że i tak człowieka zabiją, ułatwia wybór między śmiercią a hańbą na rzecz tej pierwszej.

I roześmiał się prawie naturalnie.

— Sir… admirale Parnell… — zaczął Caslet i ponownie umilkł.

Długą chwilę siedział z zamkniętymi oczyma, zanim pozbierał myśli, otworzył oczy i powiedział chrapliwie:

— Wszyscy byliśmy przekonani, że pan nie żyje, sir. Podobnie jak admirał Rollins, admirał Homer, wiceadmirał Clairmont i admirał Trevellyn… To wszystko stało się tak szybko! Jednego dnia wszystko było normalnie, a następnego prezydent i cały rząd zginęli, a my już toczyliśmy wojnę i… — urwał i spojrzał Parnellowi prosto w oczy. — Przepraszam, sir. Nie powinniśmy byli do tego dopuścić, ale brakło nam czasu i…

— Stop, komandorze! — przerwał mu Parnell prawie łagodnie. — Był pan zbyt młody i zbyt niski rangą, by móc do czegokolwiek nie dopuścić. To był mój obowiązek i to ja zawaliłem sprawę, nie pan czy pańscy koledzy. I niech pan tak bardzo nie żałuje starego porządku. Ja to co innego: miałem władzę, pozycję, przyjaciół i rodzinę… Z tego co wiem, z mojej rodziny nie przeżył nikt. Mogę się mylić i mam nadzieję, że się mylę, ale jeżeli ktokolwiek mógłby przeżyć, to jedynie naprawdę dobrze się ukrywając. A prawdę mówiąc, nie wierzę, by zdołał zrobić to w tak krótkim czasie na tyle skutecznie, by Urząd Bezpieczeństwa go nie odnalazł… Natomiast prawdą jest, że stary reżim był przegniły, jeśli nie do cna, to prawie. Gdyby tak nie było, Pierre’owi nigdy by się nie powiodło. Wszyscy na górze wiedzieliśmy, że system się wali, tylko nie mieliśmy pojęcia, jak go naprawić, więc nic nie robiliśmy, a zgnilizna się rozprzestrzeniała. Sami wystawiliśmy się Pierre’owi na strzał. I dokładnie wiedzieliśmy, co robimy, wysyłając pana i oficerów takich jak pan na podbój innych systemów planetarnych. Niech pan ani przez moment nie sądzi, że nie byliśmy tego świadomi. I prawdę mówiąc, nie żałuję, że to zrobiliśmy…

Przerwał na moment, widząc reakcję Ramireza, i uśmiechnął się słabo.

— To był jedyny sposób przetrwania — dodał spokojnie. — Jedyny, jaki znaliśmy, i skłamałbym, mówiąc, że nie sprawiło nam to satysfakcji i nie byliśmy dumni, że tak długo robiliśmy to tak dobrze.

Ramirez zacisnął szczęki, ale nie odezwał się słowem. Cisza zaczęła się przeciągać, gdy McKeon rozparł się wygodnie, założył nogę na nogę i odezwał się:

— Przepraszam, admirale Parnell, ale powiedział pan, że zabicie Treski było drugą rzeczą na pańskiej liście.

Parnell spojrzał na niego ze śladem rozbawienia i przytaknął.

— W takim razie czy miałby pan coś przeciwko temu, by powiedzieć nam, co było pierwsze?

— Oczywiście że nie, komodorze — odparł Parnell. — Nie mam nic przeciwko temu, byście wiedzieli; prawdopodobnie jest to zresztą doskonała okazja, by zacząć… Widzicie państwo, zabicie Treski było sprawą czysto osobistą i dlatego uznałem ją za niejako drugorzędną. Najważniejsze jest powiedzenie reszcie galaktyki tego, co powiedział mi Tresca w dniu, gdy zamordował Russa Perota i zmiażdżył mi dłoń.

I umilkł.

— A co powiedział? — spytał McKeon, gdy cisza zaczęła się przeciągać.

— Podał mi nazwiska trzech osób, które naprawdę stały za zamachem na prezydenta Harrisa — odparł zwięźle Parnell — bo w rzeczywistości Ludowa Marynarka nie miała z tym nic wspólnego.

Caslet wciągnął ze świstem powietrze, co spowodowało zdziwione spojrzenie Parnella.

— Przecież musiał pan to podejrzewać, komandorze — powiedział z naganą w głosie. — Naprawdę sądził pan, że zrobilibyśmy taki idiotyzm, najpierw wywołując wojnę, która na dodatek nie najlepiej nam szła?

— Z początku nie — powiedział cicho Caslet. — Ale potem pojawiło się tyle dowodów, tylu oficerów się przyznało… wydawało się to niemożliwe, ale…

— Wiem — westchnął Parnell. — Przez chwilę sam w to uwierzyłem, więc trudno mi winić kogoś, kto był mniej doświadczony i miał dostęp do mniejszej ilości informacji… Tak naprawdę zaś to nie byliśmy my. Ani Ludowa Marynarka, ani żaden odłam Legislatorów. Zamach zorganizowali: Rob S. Pierre, Oscar Saint-Just i Cordelia Ransom. Chodziło im o równoczesne usunięcie całego rządu i sparaliżowanie jedynej siły zdolnej ich powstrzymać: floty.

— Kurwa! — powiedział cicho, ale z uczuciem Ramirez. Parnell nawet na niego nie spojrzał — mówiąc ostatnie dwa zdania, przyglądał się z uwagą Honor. Teraz przekrzywił głowę i zauważył:

— Nie wygląda pani na zaskoczoną, admirał Harrington.

— Bo nie jestem — przyznała. — Wywiad floty i Secret Inteligence Service podejrzewały to od dawna, ale nie mieliśmy żadnego dowodu. To jedyne logiczne wyjaśnienie tego, co u was zaszło. Jak sądzę, na najwyższym szczeblu władzy Królestwa Manticore podjęto decyzję, by nie wysuwać oskarżeń, których nie potrafimy udowodnić. Uważam, że była to słuszna decyzja, gdyż bez dowodów, i to jednoznacznych, uznane by to zostało za prymitywny chwyt propagandowy i jedynie zaszkodziło naszej wiarygodności.

— Rozumiem… i przyznaję rację. Natomiast chcę pani powiedzieć, że na tej planecie znajduje się co najmniej dziesięć osób, mnie nie licząc, które mogą służyć stosownymi szczegółami. Oprócz tego gdzieś w bazie danych systemu komputerowego jest nagranie przesłuchania, w trakcie którego Tresca mi to powiedział.

Caslet gwizdnął bezgłośnie, co zwróciło uwagę Parnella, który ponownie obrzucił go badawczym spojrzeniem. Warner próbował coś powiedzieć, ale zamknął usta, nie wydając dźwięku.

Parnell uśmiechnął się smutno.

— Nawet w tych okolicznościach uważa pan to za zdradę, komandorze? — spytał łagodnie. — Jest pan rozczarowany, że siedzę tu spokojnie i pomagam wrogom Republiki, z którymi toczymy wojnę? Nie tego spodziewał się pan po admirale, który przyjmował pańską przysięgę oficerską, prawda?

— Pańskie decyzje są pańską sprawą, sir — mimo opalenizny widać było, że Caslet jest blady. — Nie mam żadnego prawa pana osądzać, a z tego, co pan właśnie powiedział, wynika, że to obecnie rządzący Republiką ludzie są zdrajcami. Bo o tym, że to maniacy i masowi mordercy, wiadomo było już wcześniej. Nie mogłem… nie chodzi mi o to, że tak jak pan złożyłem przysięgę… to moja ojczyzna, sir! Jeżeli złamię dane słowo, to tak jakbym zdradził samego siebie… co mi wówczas pozostanie?

— Synu, ty już nie masz ojczyzny — powiedział ze współczuciem Parnell. — Gdybyś kiedykolwiek tam wrócił, zabito by cię, bo nie zdołałbyś w żaden sposób wytłumaczyć się choćby z tego, że siedzisz tu teraz i rozmawiasz z nami. I powiem ci coś jeszcze… z tego, co przed chwilą powiedziałeś, jasno wynika, że jesteś lepszy niż Republika na to zasługuje, bo nadal jesteś wobec niej lojalny, a ona nigdy nie była lojalna wobec ciebie. Nie była już wtedy, kiedy tacy jak ja nią kierowali, a teraz nie ma w ogóle o czym mówić, bo obecnej władzy to słowo jest obce. Używa go, ale nie rozumie.

— Nie mogę się z tym pogodzić — wykrztusił chrapliwie Caslet.

Widać było jednak, że toczy sam ze sobą ciężką walkę, o czym Honor najlepiej wiedziała dzięki Nimitzowi. W emocjach Casleta dominował ból wywołany utratą złudzeń, ale i podejrzeniem, że mógłby zaakceptować to, co powiedział Parnell. A raczej tym, że tak naprawdę już to zaakceptował, tylko nigdy nie zdobył się na odwagę, by samemu sobie to uświadomić. A to podejrzenie przerażało go, gdyż jeśliby okazało się prawdziwe, nieuchronnie wymusiłoby na nim decyzję, by świadomie dokończyć to, co zaczął, i zatrzymać się.

— Może pan i nie może zarazem, komandorze — zgodził się po chwili Parnell, pozwalając mu nadal wierzyć w kłamstwo, przynajmniej na razie. — Co nie oznacza, aby cokolwiek, co powiedziałem, nie było prawdą. Mimo wszystko podejrzewam, że i we mnie pozostały resztki podobnego do pańskiego idealizmu… Zadziwiające swoją drogą: czterdzieści lat służby, ponad dziesięć zaplanowanych i przeprowadzonych napaści zbrojnych na sąsiadów: przecież to ja, do cholery, opracowałem plan tej wojny! Spieprzyłem go, ma się rozumieć, ale to moje dzieło i ja wydałem rozkaz do rozpoczęcia jego realizacji. Do tego osiem lat w Piekle i nadal zostało we mnie coś, co mówi mi, że ta pijana w dupę kurwa, której tyle lat służyłem, to dystyngowana i godna szacunku dama, dla której warto złożyć w ofierze życie!

Westchnął z podziwem i pokiwał głową. A potem dodał zupełnie poważnie:

— Ale ona nie jest damą, synu. Już nie. Może kiedyś znowu nią będzie dzięki wysiłkom takich jak ty, którzy pozostaną lojalni i będą o nią walczyć od wewnątrz. Ale tylko takich jak ty… ty sam nie możesz już być jednym z nich… podobnie jak ja. Bo cokolwiek byśmy do niej czuli, ona nas zabije, gdy tylko dostanie nas w swoje ręce. I będzie to zupełnie bezsensowna śmierć…

Umilkł i zapadła długa cisza.

Pozostali obecni spoglądali po sobie, nie bardzo wiedząc, jak ją przerwać, w końcu Honor odchrząknęła i spytała bardzo ostrożnie:

— Czy chce pan przez to powiedzieć, że przejdzie pan na stronę Sojuszu?

— Nie przejdę, admirał Harrington. A przynajmniej nie bezpośrednio… nie mogę pomagać wam zabijać takich jak on — Parnell wskazał ruchem głowy Casleta. — Pomagałem go wyszkolić, ukształtowałem jego przekonania, oszustwem skłoniłem do służenia temu samemu co ja systemowi… To, co się wydarzyło i co nadał się dzieje, jest także moją winą i po prostu nie mogę brać udziału w zabijaniu oficerów znajdujących się w pułapce, której jestem współautorem. Zresztą może z istnienia tego cholernego Komitetu wyniknie kiedyś jakaś korzyść… mam przynajmniej taką nadzieję, chociaż nie mogę sobie wyobrazić jaka. Bo gdyby to wszystko miało pójść na marne…

Potrząsnął głową, wpatrując się pustym wzrokiem w ścianę, jakby widział tam coś, czego nikt inny nie mógł dostrzec. Potem wstrząsnął nim dreszcz i wrócił do rzeczywistości. I uśmiechnął się złośliwie.

— Tego nie mogę i nie chcę zrobić — powtórzył. — Co nie znaczy, że nie mam zamiaru zaszkodzić Pierre’owi. To mogę i chcę uczynić. Jeżeli chodzi o wywiad Królewskiej Marynarki, to obawiam się, że nie na wiele się przydam, admirał Harrington. To, co wiem, dawno stało się nieaktualne, a ci, których znałem, w przytłaczającej większości są martwi. Natomiast jeżeli zdoła mnie pani dostarczyć całego i zdrowego na teren Ligi Solarnej, sądzę, że skutki mile panią zaskoczą.

— Dlaczego akurat Liga Solarna? — zdziwiła się Honor.

— Jestem pewien, że sporo obecnych na tej planecie będzie chciało mi towarzyszyć. Jestem także pewien, że znajdą się chętni do przejścia na stronę Sojuszu, i pozwolę sobie doradzić ostrożność w stosunku do nich. Zmiana frontu nigdy nie jest łatwa. Przynajmniej dla tych, których chciałoby się mieć po swojej stronie. Natomiast ci, którzy nie chcą zmieniać strony, wybiorą Ligę, ponieważ ma ona cudowne wręcz zasady udzielania azylu politycznego. A fakt, że zmartwychwstaliśmy, jak sądzę, spowoduje namiętne wręcz zainteresowanie dziennikarzy wszelkiej maści.

I uśmiechnął się radośnie, słysząc pełen uznania pomruk Ramireza, który jako pierwszy zrozumiał, co Parnell zamierza.

— Właśnie, komodorze — potwierdził, spoglądając na niego. — Sądzę, że już sam fakt zadania kłamu, i to na taką skalę, oficjalnemu oświadczeniu Komitetu o śmierci nas wszystkich poważnie wpłynie na jego wiarygodność. Jeżeli w dodatku istnieje nagranie, o którym wspomniałem, i otrzymamy jego kopie, to dopilnujemy, by trafiły gdzie trzeba i stały się naprawdę powszechnie znane. Z tego co słyszałem od najnowszych przymusowych kolonistów, przemyt technologii z Ligi do Republiki ruszył na dobre. Mocno bym się zdziwił, gdyby ten proceder szybko i gwałtownie się nie urwał, kiedy drastycznie zmieni się podejście opinii publicznej do Ludowej Republiki. A zmieni się, i to szybko, bo ludzie nie lubią kłamstwa i torturowania bezbronnych. Wszyscy natomiast wiemy, jak w takiej sytuacji zachowują się politycy. Jest jeszcze druga korzyść, choć być może mniejsza, a z całą pewnością nastąpi ona później. Otóż pomimo wysiłków propagandy i Urzędu Bezpieczeństwa te informacje dotrą także do obywateli Republiki. Nie sądzę, by wpłynęły na wzmocnienie pozycji czy też wzrost popularności Komitetu. Myślę, że będzie wręcz przeciwnie, i to być może drastycznie.

— Obawiam się, że w tej drugiej kwestii jest pan zbytnim optymistą, sir — odezwał się posępnie Caslet.

Parnell spojrzał na niego pytająco, toteż Warner wzruszył ramionami i wyjaśnił:

— Obecnie Komitet popierają trzy rodzaje ludzi. Ci, którzy naprawdę wierzą w oficjalną linię, ci, którzy chcą się dorwać do władzy, by zastąpić obecną politykę własną, jedynie słuszną, i ci, którzy są zbyt przerażeni, by zrobić cokolwiek. Jedynymi, których może obchodzić, co naprawdę zdarzyło się osiem standardowych lat temu, są ci pierwsi. Ale obawiam się, że nawet oni niczego w związku z tym nie zrobią. Nie mogą, jeżeli nie chcą równocześnie zaprzepaścić nadziei na reformy, których pragną, lub realizację tych niewielu, które trwają. A już na pewno nie w samym środku wojny. Którą Republika przegrywa.

Parnell zamyślił się głęboko.

— Może pan mieć rację, komandorze — przyznał z szacunkiem — ale i tak zrobię to, co zamierzam. A sądzę, że skutki w Lidze Solarnej przewidziałem właściwie. Choćby dlatego warto zaryzykować. Poza tym jestem to winien tym wszystkim, których zamordowano. Nawet gdyby okazało się, że nie wywarło to żadnego efektu.

— Rozumiem, sir — powiedział Caslet.

I zacisnął dłonie w pięści, przyglądając im się naprawdę długą chwilę.

— A ja zapewne będę musiał zdecydować, co zrobić, prawda? — powiedział w końcu.

— Niech pan podejdzie do tego w ten sposób — poradził dziwnie łagodnie Parnell. — Nie wiem dokładnie, za co się pan tu znalazł, poza tym że nie zjawił się pan dobrowolnie. Natomiast z faktu, że już pan tu jest, wynika sporo korzyści. Najważniejsze to zupełna wolność wyboru, komandorze Caslet.

Caslet miał tak zdumioną minę, że Parnell parsknął śmiechem.

— Proszę się zastanowić: siedzi pan po uszy w takim gównie, że gorzej już być nie może — wyjaśnił, gdy spoważniał. — I jedyne, co jest teraz tak naprawdę ważne, to dokonanie wyboru. Jest to sytuacja, na którą nigdy nie miał pan szansy, gdy my rządziliśmy Republiką, a której jak ognia unikał Pierre. Wolny wybór dla poddanych jest najgorszym, co może spotkać władze każdego systemu totalitarnego. Ponieważ został pan zapędzony do narożnika i ma pan za plecami tylko ścianę, nie pozostało panu już nic do stracenia. A człowiek w takiej sytuacji ma większą swobodę wyboru tego, czego naprawdę by pragnął, niż ktokolwiek inny. Może mi pan wierzyć, doświadczyłem tego. Więc niech pan skorzysta z okazji, komandorze.

W głosie ani w oczach Parnella nie było śladu rozbawienia, gdy dodał:

— Zapłacił pan za to cholerną cenę i jest to dar, który może pana szybko zabić, ale ma pan niepowtarzalną okazję. Niech pan wybierze to, czego pan naprawdę pragnie, i zdecyduje, wobec kogo chce pan być lojalny. Nikt ani nic nie może pana w tej chwili zmusić do niczego. To naprawdę szczera rada, proszę z niej skorzystać… i niech pan napluje w twarz każdemu, kto ośmieli się panu zarzucić, że dokonał pan złego wyboru, obojętne jaki by on był!



KSIĘGA PIĄTA



Rozdział XXVIII

— Przyszedł towarzysz Saint-Just, towarzyszu przewodniczący — oznajmił sekretarz.

Rob Pierre uniósł głowę znad biurka, gdy do gabinetu wszedł szef bezpieczeństwa Ludowej Republiki. Ani gabinet, ani biurko nie były tymi oficjalnymi i znanymi z publicznych wystąpień, starannie wysprzątanymi i zaaranżowanymi przez speców od propagandy. To był pokój i mebel używane od lat przez Pierre’a do pracy. Stąd faktycznie kierował Ludową Republiką. Sprzęty były tu wygodnie zużyte, a na blacie biurka panował radosny bałagan, który oglądać mogli jedynie najbliżsi sprzymierzeńcy.

Których z roku na rok ubywało.

Dla postronnego obywatela Oscar Saint-Just wyglądał jak zwykle — nijako, niegroźnie i beznamiętnie. Pierre znał go zbyt dobrze, by dać się zwieść — widać było po oczach i zachowaniu, że gość jest nieszczęśliwy. Pierre westchnął, konstatując to — miał uzasadnione podejrzenia, że wie, dlaczego Oscar chciał się z nim zobaczyć, ale miał też cichą nadzieję, że się myli.

Okazało się, że niestety miał rację.

Wskazał gościowi jeden z wysiedzianych foteli przed biurkiem i odchylił oparcie swojego, siadając wygodniej. Przez moment miał przed oczami inne biuro i inne spotkanie z tym samym człowiekiem, który był wówczas podsekretarzem bezpieczeństwa wewnętrznego, czyli drugim po Bogu w bezpiece Legislatorów. Wspomnienie to wywołało mieszane uczucia: z jednej strony zadowolenie z tego, co razem osiągnęli, z drugiej smutek. Spotkanie to było pierwszym krokiem prowadzącym dojazdy na potworze, jakim była Ludowa Republika, co zresztą Pierre od paru lat robił. Gdyby wtedy wiedział choć połowę tego co teraz…

Uśmiechnął się gorzko — i tak zrobiłby to samo. Ktoś musiał, a prawdę mówiąc, on także chciał spróbować. Gdyby nie chciał, nikt nie mógłby go zmusić. A skoro dobrowolnie zasiadł do gry, to należało przestać narzekać na karty, jakie rozdał los, tylko grać nimi najlepiej, jak potrafił.

— Co cię sprowadza? — spytał, jak zwykle nie bawiąc się we wstępy czy inne uprzejmości będące jedynie marnowaniem czasu.

— Musiałem cię raz jeszcze spytać, czy naprawdę chcesz to zrobić — odparł spokojnie Saint-Just.

Jego spokój zresztą o niczym nie świadczył — dokładnie tak samo zachowywał się i mówił, gdy maniacy LeBoeufa zdobywali piętro po piętrze, zbliżając się coraz bardziej do sali, w której znajdował się Komitet. Albo rewolucja nie wykształciła w nim uczucia strachu, albo też połączenia między nim i innymi uczuciami a strunami głosowymi.

— Zakładam, że chodzi ci o dewaluację?

— Nie tylko. To oczywiście także mnie martwi, ale prawdę mówiąc, Rob, znacznie bardziej martwi mnie swoboda, jaką dałeś McQueen.

— McQueen możemy wykończyć, kiedy zechcemy — przypomniał mu Pierre. — Cholera, sam przecież spreparowałeś jej dossier tak, żeby można go było użyć przed Ludowym Trybunałem.

— Wiem, co zrobiłem, i wiem też, że zgodziłem się na jej kandydaturę, poparłem ocenę Fonteina i kazałem nagrywać dosłownie każde wypowiedziane przez nią słowo. I w normalnych warunkach przestałbym się martwić tą sprawą. Ale warunki nie są normalne, o czy wiesz równie dobrze jak ja. Nie podoba mi się… jak dobrze zaczynają się rozumieć ze swoimi podwładnymi, jak swobodnie ze sobą rozmawiają.

Pierre skrzywił się i w ostatnim momencie ugryzł w język. To właśnie paranoja Saint-Justa, zarówno zawodowa, jak i osobista, czyniła go tak niezastąpionym. Nie ufał nikomu, no może z wyjątkiem Pierre’a, ale i tego ten ostatni nie był tak do końca pewien. Jednak mimo tej manii prześladowczej Saint-Just już wielokrotnie dawał dowody przenikliwości. Jego podejrzenia się potwierdzały. Niestety nie zawsze.

Pierre wiedział, że szef Urzędu Bezpieczeństwa okazjonalnie stawał się przewrażliwiony, a ponieważ nigdy nie należał do zwolenników umiarkowanych metod, dawało to raczej ekstremalne konsekwencje. Oscar postępował zgodnie z zasadą: „Lepiej zapobiegać, niż gasić”, co oznaczało likwidację wszystkich, których podejrzewał, że mogliby choć rozważać zdradę. W ten sposób miał pewność wyeliminowania wszystkich winnych. A że przy okazji ginęli i niewinni… Cóż, nie da się zrobić omletu bez rozbijania jajek.

I nikomu to nie przeszkadzało (jajek naturalnie nie licząc). Pewien stopień nieprzewidywalności powodował, iż rządy terroru okazywały się skuteczniejsze, niż głosiła teoria. Tyle że nie o to już chodziło — jeżeli mieli wygrać tę wojnę, musieli odstąpić od czystego terroru. Oscar sam się z tym zgodził, gdy rozmawiali pierwszy raz o kandydaturze McQueen. Problem sprowadzał się więc do tego, czy obecne zastrzeżenia wynikały z realnych przesłanek, czy z kolejnego napadu przewrażliwienia.

— Co prawda nie jestem specjalistą od spraw wojskowych i nie mam w tej materii doświadczenia — odezwał się po chwili Pierre — ale wydaje mi się, że podobnie jak w polityce, im ktoś lepiej rozumie się z najbliższymi współpracownikami, tym lepsze wyniki osiąga. Pewien stopień zażyłości między McQueen a jej podkomendnymi to w gruncie rzeczy dobry znak. Pamiętaj, że ona jest dowódcą, nie poganiaczem niewolników. Zaraz, daj mi skończyć! Wiem też, że to jest jeden z powodów, dla których jest dla nas tak niebezpieczna. Ale ona zawsze dowodziła w ten sposób i być może dlatego była tak groźnym przeciwnikiem dla Sojuszu. Uważam, że powinniśmy pozwolić jej działać na jej sposób, tak jak zresztą jej obiecaliśmy. Ty i twoi ludzie musicie naturalnie na nią uważać, ale na razie nie podejmować żadnych działań. Jeżeli przekroczy granicę, oczywiście zostanie usunięta, ale póki co dajmy jej szansę udowodnić, że potrafi robić to, po co ją tu ściągnęliśmy.

— A jeśli nie potrafi?

— To znacznie uprości sprawę — odparł spokojnie Pierre. — Jeżeli nie potrafi zwyciężyć, nie będzie istniał żaden powód, dla którego mielibyśmy pozwalać jej na dalsze zyskiwanie poparcia w korpusie oficerskim.

Nie dodał, bo obaj o tym wiedzieli, że wówczas Oscar będzie miał wolną rękę.

— No dobrze — zgodził się po dłuższym milczeniu Saint-Just. — Nie będę udawał uszczęśliwionego, a Fontein i inni komisarze będą jeszcze bardziej nieszczęśliwi, ale zgodziłem się z tobą co do tego, jak bardzo jej potrzebujemy, więc teraz nie będę bawił się w grymaszącego berbecia.

— Tak drastycznie bym tego nie ujął — ocenił Pierre, gotów nawet do wygłoszenia paru komplementów, gdy decyzja została już podjęta. — Jesteś moim psem łańcuchowym i aniołem stróżem równocześnie, Oscar. W większości wypadków ufam całkowicie twojemu instynktowi i wiem, jak jesteś dobry w tym, co robisz. Jeżeli chodzi o Fonteina i resztę, to byłbym zaskoczony, gdyby nie byli nieszczęśliwi. McQueen poważnie ograniczyła ich rolę w sferze operacyjnej, co musi się w pewien sposób odbić na pozostałych. Nikt nie lubi ograniczania swej władzy. To całkowicie normalna reakcja.

— Zdaję sobie z tego sprawę. A podejrzewam, że w przypadku Fonteina po części może to być przewrażliwienie — pamięta, jak skutecznie wywiodła go w pole przed zamachem Lewelerów. Natomiast z założenia komisarze mają być podejrzliwi wobec wojskowych, do których zostali przydzieleni, i nie chcę tego zmieniać. Ani też stwarzać wrażenia, że nie poświęcam ich raportom tyle uwagi, na ile zasługują.

— A poza tym nie podoba ci się zdecydowanie, kogo McQueen wybrała na dowódcę operacji „Ikar”, zgadza się? — dodał z błyskiem rozbawienia w oczach Pierre.

— No, cóż… — Saint-Just zawahał się przez moment, a nawet zaczerwienił.

A potem prychnął i potrząsnął głową.

— Nie, nie podoba mi się — przyznał. — Jeszcze mniej podoba mi się to, że za jednym zamachem rehabilituje się dwóch oficerów flagowych. To zdecydowanie niewskazany pośpiech.

— Daj spokój! Doskonale wiesz, że to, co się stało, nie było winą Giscarda! A jedynym powodem, dla którego musi zostać zrehabilitowany, był debilny sposób, w jaki Cordelia przedstawiła całą sprawę. Musiał się po prostu znaleźć winny i wypadło, że to on robił za kozła ofiarnego.

— Wiem. — Saint-Just uniósł ręce. — A poza tym Pritchart jest jedną z niewielu komisarzy przydzielonych do starszych rangą oficerów nie obawiających się, że ich podopieczni ulegną czarowi McQueen. Co, przyznaję, znacznie poprawia moje samopoczucie. Pritchart zawsze miała dobrą opinię o jego talentach militarnych i uważa go za politycznie wiarygodnego, ale prywatnie go nie lubi. Skoro więc ostatnio go pochwaliła, musiała mieć naprawdę poważne powody.

— Więc o co chodzi? — zdziwił się Pierre.

— O to, że mnie nie zrozumiałeś. Nie twierdzę, że Giscard zasłużył, by stać się kozłem ofiarnym. Zrobiliśmy go nim, ale nadal nie mamy sposobu poznać czyichś myśli, toteż nie wiemy, jakie to tak naprawdę przyniosło skutki. Uraza, niezadowolenie czy poczucie krzywdy i niesprawiedliwości to poważne motywy. Jeśli dodać do nich publiczne upokorzenie za coś, czemu się nie było winnym, to rzecz może być groźna. Dlatego muszę być wobec niego podwójnie podejrzliwy, mimo że w przeszłości był zawsze godzien zaufania. Bo nie wyklucza to zupełnie ewentualności, że przestanie być lojalny w przyszłości. Ziarno zostało zasiane, a czy i kiedy zakiełkuje, tego nikt nie wie.

— No dobrze: jeżeli mu się powiedzie, zasypiemy go nagrodami i pochwałami. Pomnik mu, cholera, można wystawić, jeśli uznasz to za stosowne. To powinno podziałać jak balsam na jego zranione ego i nic nie wykiełkuje.

— Może tak, a może nie, ale gotów jestem zaryzykować, zwłaszcza że to Pritchart go pilnuje. Znacznie bardziej niepokoi mnie Tourville.

— Tourville? — Pierre dołożył starań, by nie westchnąć. Prawie mu się udało.

— Tourville — potwierdził Saint-Just. — Obaj wiemy, że Cordelia zaplanowała dla niego coś niemiłego, kiedy zabrała go Theismanowi. Najprawdopodobniej za próbę ochrony Harrington przed nią.

— Wiemy, że sądzimy, iż coś podobnego zaplanowała — poprawił go Pierre.

Saint-Just prychnął pogardliwie.

— Rob, nie oszukujmy sami siebie — zaproponował. — Cordelii już nie ma i bardzo dobrze zresztą, więc możemy mówić szczerze. Obaj wiemy, że sprawiało jej przyjemność eliminowanie każdego, kogo uznała za wroga. Choćby całkowicie bezpodstawnie.

— Zgoda, sprawiało jej to przyjemność, i to wielką.

To właśnie była podstawowa różnica między nią a Oscarem. Oscar był bezwzględny i gotów zabić każdego, kogo uznał za zagrożenie, choćby potencjalne, ale nie niszczył osób, których prywatnie nie lubił, tylko dlatego że ich nie lubił. I nie czerpał z tego żadnej przyjemności.

— Fakt, że wielką — przyznał Saint-Just. — Psychopatka jedna i tyle. Natomiast jeśli chodzi o Tourville’a, to ciągnęła go ze sobą tylko po to, by urządzić mu wielki, wredny, publiczny proces pokazowy. I możemy się założyć, że on o tym doskonale wiedział. Właśnie dlatego trzymałem go wraz z załogą tyle czasu.

— Wiem o tym. — Pierre zaczynał tracić cierpliwość i nie całkiem zdołał to ukryć.

— Nie wiesz. — Saint-Just nader rzadko sprzeciwiał mu się tak zdecydowanie, toteż Pierre zaskoczony spojrzał na niego uważniej. — Wiem, że ci powiedziałem, że musimy go odizolować aż do chwili publicznego ogłoszenia śmierci Cordelii, ale sądziłeś, że tak naprawdę nie mogę się zdecydować, czy go wyeliminować czy nie. Zgadza się?

— Cóż… w sumie to tak.

— W pewien sposób masz rację, ale nie do końca. Odizolowanie jego i załogi było istotne, dopóki wieść o bohaterskiej śmierci Cordelii nie trafiła do mediów. A żaden z nas nie sądził, że to tyle potrwa. Nigdy bym nie uwierzył, jak użyteczna okaże się ta dziwka, kiedy da się wykorzystać jej popularność bez konieczności użerania się z nią osobiście. — Saint-Just uśmiechnął się rozmarzony, ale szybko się otrząsnął. — Ale nawet wtedy nie chciałem go eliminować. Wiem, że te miesiące aresztu pokładowego wkurzyły go niesamowicie, ale nie chciałem go zabijać. Natomiast wychodziło mi, że będę musiał, i tu był cały dylemat. Zdaję sobie sprawę, jak dobrym jest dowódcą i jak go potrzebujemy; to byłoby marnotrawstwo. Natomiast w pewien sposób uważam go za większe zagrożenie od McQueen.

— Poważnie? — zdziwił się Pierre. — Dlaczego?

— Dlatego, że on jest naprawdę inteligentny. Czytałem jego akta i raporty jego komisarza i rozmawiałem z nim z dziesięć razy. Robi, co może, by grać zawadiakę, i doskonale mu to wychodzi, ale jest bystry. I nie ma reputacji zbyt ambitnego tak jak McQueen. Jeżeli zdecyduje, że największe szansę na przeżycie daje mu zorganizowanie jakiegoś spisku czy grupy wsparcia, to inni oficerowie znacznie szybciej dadzą się w nią wciągnąć, niż gdyby proponowała to McQueen. Spójrzmy teraz na sytuację z jego punktu widzenia. Wywinął się od stryczka, ale czy na pewno? Musi się nad tym zastanawiać, i to głęboko. Był pod lupą przez dziewięć standardowych miesięcy i musi zdawać sobie sprawę, że domyślamy się, iż wiedział, co szykowała mu Cordelia. A to oznacza, że wie także, iż będziemy obserwowali go znacznie uważniej niż dotąd, pomimo iż wypuściliśmy go wraz ze sztabem i okrętem z aresztu. Wniosek jest prosty i on go zna: jeżeli powinie mu się noga lub jeśli choć trochę przekroczy granicę, nie będziemy mieli wyboru i trafi pod ścianę. A więc musi rozważać, czy nie opłaca mu się połączyć sił z kimś takim jak McQueen choćby w zwykłej samoobronie. Albo też zorganizować coś na własną rękę. Bo jedno ci mogę zagwarantować: nie da się zabić potulnie i bez walki.

Pierre długą chwilę przyglądał mu się w milczeniu i z namysłem, nim wreszcie potrząsnął głową z ulgą i uznaniem.

— Jestem naprawdę wdzięczny losowi, że to ty kierujesz Urzędem Bezpieczeństwa — powiedział szczerze. — Ja bym zwariował od samego rozważania takich pokrętnych spraw. Chcesz mi powiedzieć, że Lester Tourville przejdzie ze swymi okrętami na stronę wroga czy coś tym stylu?

— Oczywiście, że nie — zachichotał Saint-Just. — Ale jak sam właśnie powiedziałeś, moim zadaniem jest przewidzieć taką możliwość i zrobić, co tylko się da, by nie zaszła. Bardziej prawdopodobne jest, że Tourville przypomina Theismana. To większy ekstrawertyk i znacznie bardziej barwna osobowość, ale z założenia apolityczna i skoncentrowana na dobrym wypełnianiu obowiązków, czyli walką z wrogiem, niż na zwiększaniu swej prywatnej władzy. Ale należy pamiętać, że teraz nie lubi nas bardziej niż Theisman, bo ma znacznie więcej powodów. Wiem, że w tej chwili są niezastąpieni, ale mam zamiar dokładnie obu pilnować.

— Miło, że wiesz, że są niezastąpieni — odetchnął Pierre.

— Cieszę się, że ci sprawiłem przyjemność. — Saint-Just rozsiadł się wygodniej i dodał: — A teraz, skoro już znasz moje obawy w tej sprawie, chcę cię zapytać jeszcze raz, czy naprawdę jesteś zdecydowany przeprowadzić i dewaluację, i obniżkę Stypendium?

— Jestem — odparł zwięźle Pierre.

Oscar otworzył usta, lecz nim zdążył coś powiedzieć, gospodarz dodał:

— Zdaję sobie sprawę z ryzyka, ale musimy uporządkować ekonomię. Jest to równie ważne jak militarny aspekt tej wojny. A poza tym, do cholery, to jest główny powód, dla którego wziąłem tę gównianą posadę!

W jego głosie zabrzmiało nagle tyle pasji, że Saint-Just omal nie wytrzeszczył oczu. Wiedział lepiej niż ktokolwiek, jak niezdolność uporania się z problemami ekonomicznymi Ludowej Republiki zżerała Pierre’a. Prawdą też było, że zbliżające się załamanie finansów państwa było głównym powodem przejścia Saint-Justa na jego stronę. Tak jak Oscar to widział, jego prawdziwym zadaniem było utrzymanie stabilności i siły państwa jako źródła władzy i autorytetu, które trzymały w kupie Ludową Republikę. Znacznie mniej istotne było dlań to, kto sprawował tę władzę, byle robił to dobrze. A Legislatorzy tego właśnie nie potrafili.

Mimo to zdecydowanie Pierre’a, by wziąć się do ekonomii właśnie teraz, niepokoiło go, i to poważnie. Zbyt wiele i zbyt różnych spraw będzie toczyło się równocześnie, tworząc zbyt wiele potencjalnych punktów zapalnych, i to z gatunku samozapłonów błyskawicznie się rozprzestrzeniających. A to dla szefa każdej służby bezpieczeństwa było najgorsze, gdyż niezwykle rzadko można było się przygotować na większość problemów. Najczęściej o tym, że takowe istnieją, dowiadywał się, gdy przysłowiowy granat trafiał w szambo.

— Mam świadomość, że kiedyś musimy załatwić te podstawowe problemy — powiedział spokojnie. — Tylko zastanawiam się, czy to najlepszy ku temu czas. Już jesteśmy w trakcie poważnego eksperymentu z udziałem McQueen…

— Dzięki niej to jest właśnie najlepszy czas — oświadczył ostro Pierre. — Załatwiając Lewelerów, usunęła równocześnie najradykalniejsze elementy motłochu. A my, korzystając z okazji, pozbyliśmy się co bardziej kłopotliwych „umiarkowanych”. W ten sposób reszta potencjalnych radykałów dowiedziała się, co stanie się z następnymi próbującymi zamachu stanu. Równocześnie zaś McQueen przekonała opinię publiczną, że flota wspiera Komitet. Nawet jeśli sama ma zamiar czegoś spróbować, to motłoch o tym nie wie, więc jest przekonany, że jeżeli jej każemy, poleci i zabije następny milion. Dodać do tego należy, że umiarkowane elementy populacji stolicy dostały lekcję poglądową, ile kosztuje powstanie w mieście, i nie chcą być uczestnikami, choćby biernymi, następnego. Jak długo Bombowa Admirał cieszy się popularnością, tak długo możemy w miarę spokojnie wprowadzać posunięcia grożące publicznym niezadowoleniem, niewiele w sumie ryzykując.

— Rozumiem, że możemy coś zrobić, za to niepokoi mnie zbieg czasowy, choć podejrzewam, że to będzie dotyczyło każdego momentu, który wybralibyśmy na wprowadzenie poważnych reform. Ale najbardziej martwi mnie to, że chcesz równocześnie zrobić dewaluację i obciąć Dolę.

— Tak gorzkie lekarstwo lepiej aplikować w dawce uderzeniowej, a nie przeciągać kurację, gdy pacjent i tak wie, że ciąg dalszy będzie równie niemiły. Inflacja za starej władzy była duża, w ciągu ostatnich lat wzrosła drastycznie i odbija się to na handlu zagranicznym, a raczej na jego resztkach, jakie jeszcze mamy, z Konfederacją i z Ligą. Mamy według mnie dwie możliwości — znacjonalizować ekonomię na wzór totalitarystyczny albo stopniowo wprowadzać z powrotem zasady prawdziwego wolnego rynku. Ten połowiczny, planowany centralnie socjalizm nas wykańcza.

— Święta racja — przyznał Oscar.

— Właśnie. A ostatnie lata udowodniły, iż biurokraci zarządzają gospodarką równie źle jak za rządów Legislatorów, toteż nie mam ochoty dawać im jeszcze większej kontroli. A to zostawia nam tylko jedną możliwość, czyli wolny rynek. Z kolei żeby ten pomysł miał choć cień szansy, musimy mieć stabilną walutę zbliżoną choćby do jej realnej siły nabywczej. Oraz ludzi mających motywację, by wyjść z domów i iść do roboty. Większość planet i tak jest w lepszej sytuacji niż Haven, gdyż mają mniejszy procent Dolistów wśród mieszkańców. A nawet tutejsze nieroby zaczęły powoli zatrudniać się w miarę trwania wojny. Jeżeli przeprowadzimy dewaluację i zmniejszymy Dolę, zmusimy większą ich liczbę do podjęcia pracy. Uważam, że teraz, gdy mamy Bombową Admirał jako straszak, jest to najdogodniejszy ku temu moment. Wiem, że to ryzykowne. Ale w sumie ryzyko będzie zawsze i wątpię, byśmy byli w stanie go uniknąć.

— No dobra — westchnął Saint-Just. — Masz rację, ale i tak mi się to nie podoba, bo wiem, ile przez to spadnie mi na kark. Igramy z ogniem, Rob, i mam tylko nadzieję, że dysponuję wystarczającą liczbą strażaków. Bo jeśli nie…

— Wiem, ile na ciebie zrzucam, i chciałbym tego uniknąć, ale nie widzę niestety takiego sposobu. Mam też jednak dobrą wiadomość: według moich analityków, jeżeli uda nam się przeforsować te dwie reformy i przeżyjemy najbliższe dwanaście do osiemnastu miesięcy, to dalej pójdzie z górki. Mówię o reformach, ma się rozumieć. Jeżeli do tego McQueen będzie miała jakieś sukcesy, to w połączeniu z groźbą użycia jej pinas i twoich ludzi możemy rzeczywiście tego dokonać.

— A jak nie? — spytał bardzo cicho Saint-Just.

— A jak nie, to w końcu przegramy tę wojnę — odpowiedział równie cicho Pierre. — A to będzie koniec mój, twój i Komitetu. I wiesz co? To może wcale nie być taka tragedia… Bo jeżeli nie zdołamy wprowadzić nawet tak podstawowych reform, będzie to dowód, że zawiedliśmy siebie i Republikę. A wtedy zasłużylibyśmy na każdy koniec, jaki nas spotka, bo wszystko, co zrobiliśmy, wszyscy, których zabiliśmy, będą niepotrzebnymi ofiarami. A jeśli to wszystko miałoby pójść na marne, to śmierć będzie dla nas zbyt lekką karą…

Zabrzmiało to ponuro i złowróżbnie, toteż Saint-Just spojrzał na niego wstrząśnięty, gdyż Pierre nie był skłonny do poddawania się podobnym nastrojom. Co prawda w miarę przeciągania się wojny i jej nieodmiennie niekorzystnego przebiegu coraz rzadziej miewał dobry humor, ale pierwszy raz usłyszał od niego coś podobnego. Mimo to szok nie był tak wielki jak powinien… może dlatego, że spodziewał się podświadomie czegoś podobnego. Poza tym on sam i tak nie miał wyboru — związał się z Robem Pierre’em i był wobec niego lojalny od dnia, w którym podjął tę decyzję. I nie była to lojalność służbowa, jaką przysięgał poprzedniemu rządowi i z której bez wahania zrezygnował. Była to lojalność osobista — Pierre był jego wodzem, gdyż tylko on posiadał odwagę i znał sposób uratowania Republiki. A o lojalności wobec kogoś takiego Oscar Saint-Just ani nie chciał, ani nie potrafiłby zapomnieć.

Przypomniał sobie, za jakiego szaleńca większość uważała Roba Pierre’a przed zamachem i jak niemożliwymi wydawały im się jakiekolwiek zmiany… a jak daleko zaszli. Jeżeli ktokolwiek w galaktyce był w stanie dokończyć proces przemian, to właśnie Rob Pierre.

A jeśli nie był w stanie…

Oscar Saint-Just zdecydował, że nie będzie rozpatrywał tej ewentualności.

— Jeżeli nie robi ci to różnicy, postaram się, żeby coś podobnego nie nastąpiło — zaproponował.



Rozdział XXIX

— Sygnał z Salamis, towarzyszu admirale — oznajmił porucznik Frasier. — Ma pan zameldować się na jego pokładzie za dwadzieścia pięć minut wraz z towarzyszem komisarzem, szefem sztabu i oficerem operacyjnym.

— Dziękuję, Harrison — wiceadmirał Lester Tourville spojrzał na Everarda Honekera i wyjął z kieszeni kurtki mundurowej świeże cygaro.

Odpakował je starannie, wyrzucił opakowanie i zapalił z namaszczeniem, czekając, aż się właściwie rozżarzy. Następnie wydmuchnął idealne kółko dymu prosto we wlot wyciągu powietrza i spojrzał na Frasiera.

— Przekaz, proszę, kapitanowi Hewittowi, że obaj z komisarzem opuszczamy okręt, i powiadom mojego sternika, że będę potrzebował pinasy.

— Według rozkazu, towarzyszu admirale — potwierdził Frasier i zajął się przekazaniem rozkazu.

Tourville przyglądał mu się przez moment, po czym spojrzał na podoficera wachtowego.

— Bosmanie Hunley, zechce pan łaskawie przekazać kapitanowi Bogdanovichowi i komandor Foraker, by do nas dołączyli na pokładzie hangarowym, jak tylko nie sprawi im to kłopotu.

— Aye, aye, sir.

Tourville nie zareagował, Honeker też nie. Tourville przestał używać formy „towarzysz” na pokładzie swego okrętu podczas aresztu pokładowego. I zupełnie nie zwracał uwagi, czy jego ludzie stosują ją czy nie, choć nie zachęcał ich do używania zwrotu „sir”. Honeker zaś po prostu przestał to słyszeć. Co pisał w raportach, pozostawało jego tajemnicą, ale jak dotąd nikt za to nie beknął.

— Jest pan gotów? — spytał uprzejmie Tourville, spoglądając na Honekera.

— Sądzę, że tak — odparł zapytany.

I obaj skierowali się do windy otoczeni obłokiem tytoniowego dymu.

Poczekali w milczeniu, aż otworzą się drzwi, po czym Tourville przepuścił Honekera przodem, wsiadł i wybrał kod pokładu hangarowego. I oparł się plecami o ścianę, bębniąc w zamyśleniu palcami prawej dłoni po udzie.

— Naprawdę wolałbym, żebyś palił to cholerstwo, gdy mnie nie ma w pobliżu — odezwał się po chwili Honeker.

Tourville wyszczerzył w odpowiedzi zęby i wydmuchnął kolejny kłąb dymu ku kratce wentylacyjnej w suficie. Z Honekerem przeszli na „ty” w czasie aresztu pokładowego, ale zwracali się tak do siebie tylko wówczas, gdy byli sami. Była to najwyraźniej forma protestu towarzysza komisarza albo też wyraz solidarności z podopiecznym, gdyż to on ją zaproponował. Dla postronnych ich stosunki pozostały oficjalnie uprzejme. Nie byłoby najrozsądniejsze pokazywać reszcie galaktyki, że admirał i jego komisarz zaprzyjaźnili się po tylu latach. A wrogiem cygar Honeker był od momentu, w którym zjawił się na pokładzie poprzedniego okrętu flagowego.

— Daj się człowiekowi nacieszyć drobnymi przyjemnościami, zanim spotkamy się z tą małpą. Przecież nie będę palił na jej okręcie — burknął z wyrzutem.

Podejrzewał, że Honeker domyślił się, iż w głębi duszy żałuje, że został palaczem, ale nie mógł przestać nim być, nie burząc własnego starannie wypracowanego wizerunku. A na to nie mógł sobie pozwolić, zwłaszcza przez ostatnie miesiące czy teraz. Na szczęście medycyna zlikwidowała wszystkie skutki uboczne palenia, ale pozostawała suchość w ustach i popiół na mundurach, co było wystarczająco irytujące.

— Fakt — przyznał Honeker, ale nie skomentował.

Tourville uśmiechnął się, tym razem ciepło. Tego uśmiechu wystrzegał się równie starannie jak przyjaznego tonu czy „tykania” Honekera, gdy istniał choć cień szansy, że ktoś może ich usłyszeć czy zobaczyć. Cóż, ludzie, którzy przeżyli kraksę dwóch pojazdów, nie zapalają zapalniczki, by sprawdzić, czy zbiorniki paliwa są szczelne. Choć z drugiej strony takie sprawdzanie szczelności zbiornika z wodorem było bezpieczniejsze od tego, co on wykonał. A najbardziej niewiarygodne było nie to, że odważył się sprzeciwić członkini Komitetu Bezpieczeństwa Publicznego, bo był zbyt wściekły, by kierować się rozsądkiem, ale że to przeżył.

Za to menda nie przeżyła. I zginęła, zanim zdążyła zorganizować dla niego cokolwiek w rewanżu.

I to była świadomość, która nadal wprawiała go w doskonały humor.

Choć gdy przypominał sobie lot do systemu Cerberus, nadal robiło mu się zimno i czuł krople potu na czole. Dziwka zagrała tak, że dał się sprowokować, ale dopiero później, analizując na spokojnie całą sytuację, zrozumiał, że nie był to przypadek czy impuls. Ta wredna małpa chciała, by zrobił cokolwiek, czego mogłaby użyć jako pretekstu, by go zabić w majestacie prawa. I nie dlatego, że miała coś do niego prywatnie, tylko dlatego, że był dobrym oficerem i próbował wrogów traktować jak ludzi, a nie jak robactwo, które należy eksterminować. Te dwa czynniki wystarczyły, by ją przekonać, że nie można mu ufać, a ponieważ chorobliwie nienawidziła i bała się floty…

Cóż, udało jej się go sprowokować, ale ona była przeszłością, a on cieszył się dobrym zdrowiem. I ani przez moment nie udawał, że jej żałuje — nawet w czasie przesłuchań w UB. To byłoby głupie i niebezpieczne, bo wszyscy wiedzieliby, że fałszywe. Wywnioskował, że nikomu nie zdradziła swoich planów względem niego, ale ludzie pokroju Saint-Justa, z którym miał wątpliwą przyjemność wielokrotnie rozmawiać, nie byli idiotami. Musieli zdawać sobie sprawę, że zabrała go na wycieczkę, która miała skończyć się na Haven, nie po to by go awansować i ucałować. Gdyby więc zaczął udawać, że żałuje, iż zginęła, wiedzieliby, że łże, a co gorsza mogliby zacząć podejrzewać, że robi to, by ukryć coś innego. Jak dajmy na to, że miał coś wspólnego z jej śmiercią.

Na szczęście było dość dowodów potwierdzających jego niewinność, a postarał się, by wszystkie były dostępne, gdyż uparł się (a Honeker go poparł), by towarzyszył mu zastępca dowódcy Hadesu wraz z kopiami nagrań rozmów i z sensorów z całego wydarzenia. Towarzysz nadzorca Tresca nie był tym uszczęśliwiony, ale musiał ustąpić, gdyż sam zlekceważył ostrzeżenia Tourville’a dotyczące tego, co dzieje się na Tepesie, i zakazał mu udzielania pomocy. W ten sposób sam wpakował się w tarapaty i ostatnią rzeczą, jakiej potrzebował, było sprzeciwianie się rozkazowi komisarza ludowego lub inne zachowanie wskazujące, że próbuje przeszkodzić w śledztwie dotyczącym śmierci członka Komitetu.

W ten sposób Tourville przywiózł na Haven towarzysza majora Garfielda wraz z opieczętowanymi nagraniami całego wypadku oraz rozmów między Tepesem a obozem Charon i Tepesem a Count Tilly. Wynikało z nich jasno i wyraźnie, że to Tourville pierwszy wszczął alarm i zrobił wszystko co mógł, by zapobiec tragedii. W sumie zachował się lepiej niż wszyscy obecni na planecie ubecy, co Honeker podkreślił w swoim raporcie jako nadzwyczajne wypełnienie obowiązków.

Tourville często zastanawiał się przez te ostatnie miesiące, czy przypadkiem jego problemy nie wynikły z niedbalstwa ubeków. W końcu Urząd Bezpieczeństwa podlegał Saint-Justowi, a w sprawie śmierci Ransom jego funkcjonariusze zachowali się co do jednego jak dupy z rączką. Wątpliwe było, by Saint-Just polubił oficera floty, który na ich tle jaśniał jako wzór cnót i gorliwości.

Naturalnie Saint-Just nie znał prawdy — gdyby ją poznał, Lester Tourville i cały jego sztab (o ile nie cała załoga) byliby już dawno martwi. A na Hadesie roiłoby się wręcz od ubeków. Całą prawdę znali tylko on i Shannon Foraker, gdyż tylko oni widzieli przekaz sondy, który Tourville zniszczył, korzystając z ogólnego zamieszania wywołanego wybuchem Tepesa. Sensory obozu Charon nie były w stanie tego zarejestrować, gdyż zostały oślepione potężnym impulsem elektromagnetycznym. Co oznaczało, że nikt inny nie miał pojęcia, co jeszcze się wydarzyło. A Tourville nie miał najmniejszego zamiaru przyznawać się, co widział. I dlatego po pięciu czy sześciu miesiącach aresztu pokładowego zaczął się naprawdę martwić.

Bo nie miał cienia wątpliwości, iż lady Harrington nie zaszyje się w dziczy, by doczekać końca wojny. Co prawda nie wiedział, co zrobi, ale coś na pewno wymyśli i da o sobie znać. A kiedy UB zorientuje się, że ona żyje, najgorszym miejscem, w którym mógł się znaleźć, byłaby orbita parkingowa planety Haven. A zwłaszcza w czasie trwania aresztu pokładowego. Na szczęście lady Harrington jeszcze nie wykonała żadnego ruchu, a on w końcu odzyskał wolność. A teraz obojętne co by się stało, nie pozwoli zabić się bez walki ani „zniknąć”.

Poza tym z pewną niecierpliwością oczekiwał, co się stanie, gdy granat trafi w szambo i UB będzie musiało ukarać własnych funkcjonariuszy za rażące zaniedbania obowiązków. Miał też nadzieję, że UB nie złapie Honor Harrington i jej ludzi, bo jeśli zostaną ujęci, czeka ich pewna śmierć. Po oficjalnym uśmierceniu Harrington po prostu nie będą mieli wyjścia, nie chcąc przyznać, co się naprawdę stało. A na pewno nie zechcą. Zabiją więc ją i wszystkich świadków.

Była to przykra perspektywa, ale na to już niczego nie był w stanie poradzić — zrobił dla niej i jej ludzi wszystko co mógł i teraz pozostała mu jedynie rola obserwatora. Który miał aż za dużo własnych problemów i powinien skupić się na starannym rozważeniu swej obecnej sytuacji.

Podejrzewał, że sporo osób uznałoby jego awans na wiceadmirała za słuszną nagrodę za największe jak dotąd zwycięstwo w tej wojnie. Osobiście Tourville uważał go bardziej za łapówkę — rekompensatę za ponad pół roku aresztu pokładowego. I wcale nie był z niego zadowolony. Wiceadmirałowie byli zbyt widoczni i często obwiniano ich za niewykonanie bzdurnych rozkazów. Przez ostatnie osiem lat poświęcił naprawdę dużo czasu i pomysłowości, by uniknąć takiego zaszczytu, i udawało mu się pozostać kontradmirałem. Teraz niestety awans go dopadł i nic nie mógł na to poradzić.

Winda dotarła do celu i drzwi się otworzyły. Obaj wysiedli — Tourville nadal pogrążony w rozmyślaniach.

Esther McQueen obiecała wstrzymanie egzekucji przegranych oficerów flagowych — być może miała możliwość dotrzymać słowa. I to byłaby zdecydowanie dobra wiadomość. Z kolei złą było to, iż to właśnie ona wybrała go do części obecnego zadania i wykłóciła się z Saint-Justem o jego uwolnienie z aresztu wraz z okrętem. Jeżeli więc okaże się, że McQueen próbuje zaspokoić swoje ambicje i jej się nie uda, on znajdzie się na równie przegranej pozycji, jakby faktycznie spiskował wraz z nią. To, że ledwie ją znał, nie będzie miało znaczenia. Dla każdego ubeka będzie oczywiste, że skoro tak zawzięcie o niego walczyła, to należy do jej frakcji, tyle że jako supertajny członek.

Dalsze rozmyślania przerwało mu otwarcie się drzwi windy naprzeciwko. Wysiedli z niej barczysty kapitan Bogdanovich, który powitał ich skinieniem głowy, oraz Shannon Foraker, której twarz była całkowicie pozbawiona wyrazu.

Zwykle Shannon wyglądała na atrakcyjną kobietę, choć nikt by jej nie zarzucił, że jest piękna. Od paru miesięcy kontrolowała niezwykle dokładnie mimikę swej pociągłej twarzy, zmieniając ją w lodowatą maskę. Widząc ją, Tourville zaczął się niepokoić. Po przejęciu Honor Harrington przez Ransom Shannon zaczęła się zmieniać, a areszt pokładowy dokończył tę przemianę i Tourville przyznawał sam przed sobą, że nie potrafi jej już zrozumieć. Był jedynie pewien, że nie zdradzi tajemnicy, którą dzielili. Ale poza tym zmieniła się całkowicie — zniknęła radosna i nie zwracająca uwagi na nic poza pracą technowiedźma ignorująca politykę i jej wpływ na otoczenie. Teraz Shannon Foraker obserwowała wszystko, co się wokół działo, starannie dobierała słowa i nigdy nie zapominała o właściwej formie grzecznościowej.

Dla każdego, kto ją znał, były to wysoce niepokojące oznaki. Świadczyły bowiem, że doskonały umysł analityczno-taktyczny, który dotąd uważał Królewską Marynarkę za przeciwnika, znalazł innego, groźniejszego wroga. I cały czas pracuje nad zneutralizowaniem tego nowego zagrożenia.

Zwykły komandor nie mógł stać się zagrożeniem dla całego Urzędu Bezpieczeństwa czy Komitetu Bezpieczeństwa Publicznego, ale Foraker nie była zwykłym komandorem. Skoro zdecydowała, że należy odpłacić im za Cordelię Ransom jako taką i za traktowanie Honor Harrington, to na pewno dopnie swego. I zapłata przybierze drastyczną formę — tego Tourville także był pewien. Było również wysoce mało prawdopodobne, by Shannon to przetrwała, ale jeszcze mniej prawdopodobne było, by zginęła, nie zadając raczej imponujących strat UB czy Komitetowi.

Lester Tourville nie miał nic przeciwko temu, by ktoś zadawał straty i niszczył obie te instytucje. Wręcz przeciwnie — im zniszczenia będą większe, tym lepiej dla niego.

Miał natomiast sporo przeciw utracie Shannon Foraker, która była więcej warta od dowolnej liczby ubeków czy całego Komitetu hurtem na wagę. No i przeciwko temu, że gdy zginie, to wraz z nią spotka to wszystkich w sąsiedztwie. A więc i jego skromną osobę.

Wyrzucił niedopałek cygara do szczeliny spalarki i poprowadził pozostałą trójkę ku korytarzowi wiodącemu do admiralskiej pinasy, skrywając pod wąsem uśmiech. Wyglądało na to, że przydział może okazać się znacznie bardziej interesujący, niż mógłby sobie tego życzyć…



* * *


Tourville obserwował przez okno pinasy zbliżający się kadłub Salamis i przyznawał, że mimo tylu lat służby widok nadal robił na nim wrażenie. Być może dlatego, że tylu okrętów w jednym miejscu nie widział od wybuchu wojny. A być może nawet nigdy w życiu.

Rzadko kiedy dane było komukolwiek zobaczyć na własne oczy więcej niż kilka okrętów wojennych równocześnie. Okręty, zwłaszcza liniowe, miały bowiem ekrany, których szerokość liczyła setki kilometrów, co wymuszało stosowne rozproszenie w czasie lotu. Ten nawyk był tak silny, że nawet na orbicie parkingowej z wyłączonymi napędami ich kapitanowie odruchowo utrzymywali odległości pozwalające na uruchomienie napędów bez konieczności używania wpierw silników manewrowych. Oszczędzało to zarówno czas, jak i paliwo.

Dowódcy okrętów, które widział, także postępowali zgodnie z tą zasadą, ale jednostek było tak wiele, że ich kadłuby lśniące bielą w blasku gwiazdy M2 znanej jak Secour-C zdawały się przysłaniać powierzchnię gazowego giganta dorównującego jej prawie wielkością. Trudno się było dziwić, jako że 12. Flota składała się z trzydziestu sześciu superdreadnoughtów, szesnastu dreadnoughtów, osiemdziesięciu jeden pancerników, dwudziestu czterech krążowników liniowych, czterdziestu ciężkich krążowników oraz dwudziestu trzech lekkich krążowników oraz niszczycieli. Co dawało łącznie osiemset milionów ton, a jeśli dodać do tego tendry, transportowce floty i inne jednostki pomocnicze, zwiększało to zgromadzony tonaż do ponad miliarda ton. To musiało być największe skupisko okrętów Ludowej Marynarki w ciągu ostatnich dziesięciu, a może i piętnastu łat.

A mimo to nikt niepowołany o nim nie wiedział.

Co było tym bardziej zadziwiające, że system Secour był zamieszkany. Fakt, ludzie zasiedlili tylko jedną planetę — Marienbad krążącą wokół Secour-A, czyli gwiazdy typu F9, a system był potrójny. Secour-B posiadał trochę przemysłu i habitatów górniczych, za to Secour-C pozostał pusty, jako że nigdy nie zbliżył się bardziej niż na trzydzieści sześć godzin świetlnych od Secour-A i nie było w nim niczego godnego uwagi. Dlatego właśnie był idealnym miejscem na punkt zborny floty Javiera Giscarda, gdyż nie wzbudzał ani niczyjego zainteresowania, ani podejrzeń.

Tourville nadal nie mógł wyjść z podziwu, że McQueen się to udało. Pojęcia nie miał, jak zdołała przekonać Pierre’a i Saint-Justa do zgromadzenia takich sił. I to, że dawno należało coś podobnego zrobić, nie miało najmniejszego znaczenia, wymagało bowiem zabrania większości okrętów z tyłowych systemów, co musiało napotkać zdecydowany sprzeciw bojącego się rewolt Komitetu. A tymczasem miał przed oczami dziesięć procent wszystkich superdreadnoughtów, pięćdziesiąt procent nowo wybudowanych dreadnoughtów i prawie połowę pancerników wchodzących w skład Ludowej Marynarki. Pierwszy raz od Trzeciej Bitwy o Yeltsin stworzona została flota mogąca przejść do ofensywy, i to o dużym (przynajmniej potencjalnie) znaczeniu.

Miał naturalnie świadomość, że jeśli teoria wymyślona przez McQueen nie zmieni się w praktykę i operacja zakończy się czymś podobnym, dajmy na to, do Czwartej Bitwy o Yeltsin, to Esther McQueen straci nie tylko fotel, ale i głowę. Oni zresztą też, choć było to rozważanie raczej teoretyczne, bo żeby mogło ich zabić UB, wpierw musieliby przeżyć starcie z Królewską Marynarką, co przy takim rozwoju wydarzeń było naprawdę mało prawdopodobne.

Uśmiechnął się złośliwie pod wąsem — wyzwanie i ryzyko nigdy go nie odstraszały, a tym razem naprawdę miał ochotę wziąć udział w użyciu tak wielkich sił.

I pies trącał możliwe konsekwencje!



* * *


Javier Giscard uniósł głowę, gdy do sali odpraw weszli wiceadmirał Tourville wraz ze swym komisarzem, szefem sztabu i oficerem operacyjnym. Dostrzegł, że Tourville zmrużył oczy, widząc na stole karafki z wodą, kubki i inne akcesoria świadczące o przygotowaniach do znacznie liczniejszego spotkania, ale nie dał tego po sobie poznać.

— Proszę zająć miejsca — zaprosił, wskazując stosowne fotele.

Gdy usiedli, spojrzał na siedzącą obok Eloise Pritchart, a potem przeniósł spojrzenie na Tourville’a.

— Jak się pan zapewne domyślił, wkrótce dołączą do nas dowódcy pozostałych eskadr i flotylli wchodzących w skład 12. Floty — wyjaśnił. — Wówczas kapitan Joubert i komandor MacIntosh przedstawią nasz plan operacyjny. Ponieważ wasza rola w tej operacji będzie decydująca, towarzyszka komisarz Pritchart chciała wpierw porozmawiać z panem i pańskimi starszymi oficerami bez świadków.

Giscard umilkł i lekko przekrzywił głowę.

Tourville zaś z trudem opanował grymas irytacji. I dreszcz strachu. Twarz Pritchart była co prawda prawie równie lodowato obojętna jak twarz Shannon, ale towarzyszka komisarz miała reputację osoby całkowicie pozbawionej uczuć i fanatycznej rewolucjonistki, do tego całkowicie oddanej Komitetowi. Jedyną miłą rzeczą było to, że nie była jego komisarzem ludowym. Honeker ostatnio zaczął zachowywać się prawie jak człowiek, toteż kontrast był tym drastyczniejszy, im silniejsze było poczucie zagrożenia, jakie na podobieństwo mgły rozsiewała wokół Pritchart.

— Rozumiem — powiedział, zanim cisza zbytnio się przeciągnęła.

Giscard uśmiechnął się lekko.

— Jestem pewien — powiedział odrobinę złośliwie i uruchomił holoprojektor.

Nad stołem pojawiła się holoprojekcja.

— Oto rejon operacyjny Dwunastej Floty — oświadczył. Tourville dobrze nad sobą panował, ale poczuł, jak siedzący obok Bogdanovich zesztywniał. Honeker nie był na tyle wprawiony w odczytywaniu map, toteż zorientowanie się, co widzi, zajęło mu więcej czasu. Natomiast Shannon Foraker siadła prosto i w jej niebieskich oczach po raz pierwszy od dawna błysnęło zainteresowanie. Lester Tourville całkowicie ją rozumiał. I patrząc na podświetlone nazwy systemów planetarnych, żałował, że nie może sięgnąć po kolejne cygaro.

Seaford 9, Hancock, Zanzibar, Alizon, Suchien, Yalta i Nuada…

Znał je wszystkie… rozpoznał także symbol umieszczony przy systemie Basilisk.



Rozdział XXX

Drzwi windy otworzyły się i na mostek wmaszerowała energicznym krokiem towarzyszka kapitan Joanne Hall. Znana wśród przyjaciół i rodziny jako „Żabcia” z powodów pozostających całkowitą niewiadomą dla oficerów i załogi pancernika Ludowej Marynarki Schaumberg.

— Kapitan na mostku! — Oznajmił donośnie podoficer wachtowy.

Towarzysz komandor Oliver Diamato będący właśnie oficerem wachtowym podskoczył i pospiesznie zerwał się z fotela. Hall przyjrzała mu się bez słowa, ale i tak wiedział, że pokpił sprawę. Powinien usłyszeć sygnał oznaczający zatrzymanie się windy i zareagować, zanim obecność dowódcy została ogłoszona. Ponieważ tego nie zrobił, wiedział, że w najbliższej przyszłości zostanie mu to w jakiś sposób przypomniane. Hall miała zwyczaj tak postępować.

— Dzień dobry, towarzyszu komandorze — powitała go, jak zwykle w jakiś sposób potrafiąc ze słowa „towarzysz” zrobić zbędny dodatek.

— Dzień dobry, towarzyszko kapitan — odpowiedział energicznie, akcentując „towarzyszkę”. — Przepraszam, że nie zauważyłem wcześniej pani przybycia, ale przeglądałem nagranie ostatnich ćwiczeń i wciągnęło mnie to bardziej niż powinno.

Różnili się nie tylko podejściem do używania oficjalnego zwrotu grzecznościowego. Już choćby z wyglądu stanowili przeciwieństwo. Diamato miał kręcone blond włosy i bladą cerę oraz błękitne oczy. Hall śniadą cerę, czarne proste włosy i czarne oczy doskonale pasujące do poważnej i surowej osoby, jaką ze wszech miar starała się być wobec wszechświata.

— Hmm — przyglądała mu się z namysłem przez długą chwilę, po czym leciutko wzruszyła ramionami. — Jako że ani Bóg, ani nikt inny nie wyposażył nas w oczy z tyłu głowy, uważam, że nic wielkiego się nie stało… tym razem.

— Dziękuję, towarzyszko kapitan. Postaram się, by to się więcej nie powtórzyło — odparł służbiście Diamato, w duchu uważając całą tą rozmowę za nienaturalną i nie na miejscu.

Nic jednakże nie mógł poradzić na to, że towarzyszka kapitan Hall czasami zdawała się zapominać, iż stary imperialistyczno-burżuazyjny korpus oficerski wraz ze wszystkimi tak mu drogimi tradycjami został zmieciony przez rewolucję ludową. Towarzyszka kapitan była zwolenniczką, jak to określała, „stosownej dyscypliny wojskowej”, co ku swemu rozczarowaniu towarzysz komandor porucznik Diamato odkrył, kiedy ledwie jedenaście standardowych miesięcy temu zameldował się na pokładzie, mając przydział na stanowisko asystenta oficera taktycznego. Raziło go to jako niebezpieczny anachronizm, gdyż sam był produktem rewolucyjnego ładu. Przed zamachem był ledwie podporucznikiem, a tak błyskotliwą karierę w ciągu zaledwie ośmiu lat standardowych zawdzięczał zarówno swym zdolnościom, jak i politycznemu zaangażowaniu. Fakt — był jednym z lepszych taktyków w szeregach młodszych oficerów Ludowej Marynarki, ale gardził też starym porządkiem tak zapamiętale jak najbardziej uświadomiony towarzysz komisarz ludowy. Dlatego ktoś tak staromodny (i z pewnością reakcjonista) jak towarzyszka kapitan Hall napawał go głębokimi podejrzeniami.

Spodziewał się, że towarzysz komisarz Addison będzie podzielał jego zastrzeżenia względem dowódcy, jako że szczupły blondyn był całkowicie oddany nowemu ładowi. By się o tym przekonać, wystarczyło wziąć udział w jednej z jego pogadanek uświadamiających. Ku swojemu jednakże zaskoczeniu Diamato stwierdził, że zamiast być jej naturalnym wrogiem, Addison wspierał poczynania Hall. Dopiero gdy zobaczył ją w akcji, zaczął rozumieć dlaczego i powoli zmieniać swój stosunek do towarzyszki kapitan Hall.

Fakt, była staromodna i poważnie wątpił, by żywiła właściwe przekonania polityczne. Ale wynikało to z faktu, iż nie miała żadnych przekonań politycznych. Wykonywała swe obowiązki dokładnie tak samo za poprzedniej władzy, jak i za nowej, a że robiła to lepiej niż większość jej kolegów, brak światopoglądu jakoś jej uchodził.

Diamato nadal uważał to za nienaturalne, bo każdy powinien mieć jakiś światopogląd polityczny (najlepiej, ma się rozumieć, właściwy), ale przestał mieć do niej jakiekolwiek zastrzeżenia siedem miesięcy temu, gdy udowodniła, jak jest kompetentna i dobra jako dowódca. W tym czasie oficerem taktycznym był nadal stary towarzysz komandor Young. A Young był niestety przykładem oficera, który nawet towarzysza komandora porucznika Diamato zmusił do przyznania, że nowy ład ma swoje słabe punkty i nie jest idealny pod każdym względem. Rewolucyjny zapał i odpowiednio wysoko postawieni przyjaciele spowodowali, iż towarzysz komandor Young zajmował stanowisko, do którego niestety nie posiadał potrzebnych predyspozycji i umiejętności i którego wyłącznie dzięki nim na pewno nie osiągnął. Co gorsza, Hall i Addison mimo zgodnej współpracy nie mogli się go pozbyć. Dlatego w krytycznym momencie towarzyszka kapitan przejęła po prostu dowodzenie okrętem i dała towarzyszowi komandorowi porucznikowi Diamato raczej otrzeźwiającą lekcję dotyczącą jego umiejętności.

Powszechnie wiadome jest, że pancerniki nie są w stanie nawiązać równorzędnej walki z „właściwymi” okrętami liniowymi. Podobnie powszechnie wiadome jest, że krążowniki liniowe mają jeszcze mniejsze szanse w starciu z pancernikami niż pancerniki w spotkaniu z superdreadnoughtami. Na szczęście dla słabszych jednostek superdreadnoughty z zasady nie są w stanie dogonić czy zmusić do walki pancerników, zaś te ostatnie mają dokładnie ten sam problem z krążownikami liniowymi. Niestety od każdej reguły są wyjątki, o czym przekonały się trzy krążowniki liniowe Royal Manticoran Navy w czasie rajdu na terenie Ludowej Republiki. Wyjątek zaistniał dlatego, że dowódca pancernika miał na tyle silne nerwy i wystarczającą odwagę, by wyłączyć napęd i inne źródła wykrywalnej emisji i czekać, dopóki rzeczone krążowniki nie znalazły się w skutecznym zasięgu jego rakiet. Dowódcą tym była towarzyszka kapitan Hall, a zasadzka miała miejsce w miesiąc po odbiciu systemu Adler przez towarzysza kontradmirała Tourville’a.

Mimo przewagi przyspieszenia krążowniki liniowe nie zdołały uciec bez walki, a jej wynik okazał się dla nich tragiczny — dwa zostały zniszczone, trzeci zdołał uciec, ale z takimi uszkodzeniami, że na parę miesięcy utracił zdolność bojową. Schaumberg zaś wrócił do służby po ledwie pięciu tygodniach w stoczni remontowej. Nim jednakże odniosła to zwycięstwo towarzyszka kapitan musiała zetrzeć się z własnym oficerem taktycznym, który sprzeciwił się jej planowi, motywując to dużą odpornością na uszkodzenia i przewagą zarówno rakiet, jak i środków radiowo-elektronicznych przeciwnika. Faktem było, iż niewielu oficerów Ludowej Republiki zdecydowałoby się atakować trzy okręty RMN, choć pancernik był prawie dwukrotnie większy od nich wszystkich.

Była to w sumie drobna potyczka, ale Diamato był na mostku i na własne oczy widział jej przebieg i zachowanie dowódcy. A towarzyszka kapitan Hall pokonała przeciwnika mającego przewagę liczebną pięć do jednego (bo krążownikom towarzyszyły dwa niszczyciele osłony), jakby to była codzienna rutyna.

Równie spokojni i pełni zaufania do jej umiejętności byli wszyscy obecni na mostku poza nim samym i towarzyszem komandorem Youngiem. Obserwując spokój, precyzję i zgranie obsady mostka, Diamato zrozumiał wreszcie coś, czego tak do końca nie potrafił nigdy wcześniej pojąć.

Wojsko nie było najlepszym miejscem do sprawdzania, które ze społecznych teorii dotyczących równouprawnienia najlepiej działają w życiu. Aby obrona społeczeństwa praktykującego równość ekonomiczną była skuteczna, musiała zostać podjęta przez autokratyczną hierarchię o dokładnie sprecyzowanym łańcuchu dowodzenia, co w praktyce zawsze i na każdym szczeblu oznaczało oddanie kontroli jednej osobie. Było to niezbędne, bo operacje wojskowe nie są czymś, w czym decyzje podejmować może komitet czy inne gremium. A fakt, że mimo działania i odniesienia zwycięstwa wbrew zdaniu Younga Hall i Addison zdołali się go pozbyć dopiero po ponad sześciu miesiącach, jedynie dobitnie potwierdzał ten wniosek.

Cała ta sprawa wzbudziła w nim zresztą pełen niepokoju proces myślowy, pod wpływem którego zaczął dość krytycznie analizować istnienie i poczynania Komitetu Bezpieczeństwa Publicznego. Doszedł jednak do wniosku, że było to błędne porównanie. Działania wojskowe były bowiem wyspecjalizowane i ograniczone sferą ludzkiej aktywności, a jej główna sfera, jaką było kierowanie Ludową Republiką, wymagała odmiennego podejścia. Tutaj połączenie scentralizowanej władzy i wielu punktów widzenia, czyli Komitet, było bez wątpienia najlepszym możliwym rozwiązaniem. Dojście do tego wniosku niepomiernie uspokoiło towarzysza komandora Diamato. Podobnie jak zrozumienie, że zdecydowany i wymagający posłuszeństwa styl dowodzenia towarzyszki kapitan Hall doskonale sprawdzał się w siłach zbrojnych. Diamato pojął też, że to właśnie dlatego towarzysz komisarz w całej rozciągłości popierał towarzyszkę kapitan. Addison nie lubił Hall, ale ją szanował. A jej osiągnięcia od chwili objęcia dowództwa Schaumberga były głównym powodem, dla którego towarzysz kontradmirał Kellet wybrała ten właśnie pancernik na okręt flagowy Zespołu Wydzielonego 12.3.

— Tylko bez przesady z tymi przeprosinami — Hall uśmiechnęła się lekko. — W końcu jest pan moim oficerem taktycznym, więc nie jest całkowicie bez sensu, że spędza pan czas na analizie problemów taktycznych… nawet w czasie służby jako oficer wachtowy.

Po czym ominęła go i zasiadła w fotelu kapitańskim, sprawdzając odczyty, by zorientować się w stanie okrętu i sytuacji taktycznej.

— Znaleziono powód tych drgań harmonicznych węzła beta 30? — spytała po chwili.

— Nie, towarzyszko kapitan — odparł natychmiast Diamato, gratulując sobie w duchu, że przed kwadransem rozmawiał na ten właśnie temat z towarzyszem komandorem porucznikiem Hopkinsem.

Ten, kogo towarzyszka kapitan złapała na niedoinformowaniu o stanie okrętu w czasie wachty, miał przed sobą perspektywę niemiłej rozmowy. A towarzysz komisarz w takich sprawach jeszcze dodawał swoje uwagi, może mniej kąśliwe, za to w pełni zgodne z wygłaszanymi przez Hall.

— Hm… — mruknęła Hall i wystukała polecenie na klawiaturze fotela.

Spowodowało to uaktywnienie ekranu taktycznego fotela, na którym natychmiast wyświetliły się rzędy cyfr i kodów. Diamato zajrzał jej dyskretnie przez ramię i stwierdził, że przegląda to samo nagranie, którym się zajmował, gdy weszła, tyle że z sześciosekundowym przyspieszeniem. Hall nagle uniosła głowę i złapała go na podglądaniu. Spiął się wewnętrznie, czekając na reprymendę, ale ona jedynie uśmiechnęła się do niego.

— Teraz rozumiem, co pana tak wciągnęło, towarzyszu komandorze — powiedziała, dając mu znak, by stanął obok fotela.

Po czym puściła nagranie przebiegu symulowanego starcia od początku.

— W czasie ćwiczeń nie zdałam sobie sprawy, jak zgrabnie przeprowadził pan ten manewr… o tu… — przyznała, zatrzymując nagranie.

Diamato ostrożnie przytaknął. Sam był raczej dumny z tego, co zrobił, bo choć w czasie starcia flot manewr taki był mało praktyczny, w walce między mniejszymi siłami mógł się okazać decydujący, tak jak w czasie tej właśnie symulacji. Kapitan, który niespodziewanie opuściłby dziób okrętu, równocześnie obracając go i wykonując ostry skręt o dziewięćdziesiąt stopni, gdyby miał szczęście i nie spowodowałby katastrofy, zostałby ulubieńcem dowodzącego admirała z takim wpisem do akt, że mógłby uznać swą karierę za zakończoną.

Ponieważ jednak symulowana bitwa przedstawiała pojedynek dwóch okrętów, tak nieortodoksyjny manewr dał zupełnie inny efekt — Diamato był w stanie ostrzelać pełną salwą burtową nie osłonięty niczym dziób przeciwnika, powodując naprawdę poważne zniszczenia.

— Pozostaje pytanie — Hall oparła się wygodniej i założyła nogę na nogę — czy przewidział to pan i działał zgodnie z planem, czy też był to impuls i reakcja instynktowna. Każda z tych ewentualności i tak stawia pana znacznie powyżej średniej, ale ja chcę znać prawdę do ewentualnego przyszłego wykorzystania. Więc jak to wyglądało?

— Nie jestem pewien, towarzyszko kapitan — przyznał po chwili zapytany. — Rozwiązanie w sumie pojawiło się samo w mojej głowie, bez świadomego rozważania takiej możliwości, więc zapewne było instynktowne, ale… zauważyłem tę możliwość, zanim wystąpiła, i miałem ją gotową, gdy trzeba było podjąć decyzję, tylko gdzieś na granicy świadomości, więc…

I wzruszył bezradnie ramionami. Hall zachichotała z satysfakcją.

— A więc jednak miałam rację i ma pan zmysł taktyczny, towarzyszu komandorze. To dobrze. To bardzo dobrze, że go masz, Oliver!

Diamato wytrzeszczył oczy. Od ponad trzech lat był jej oficerem taktycznym, ale nigdy dotąd nie zwróciła się do niego po imieniu. Ba, nie sądził, że w ogóle wie, jak on ma na imię. Natomiast najbardziej zaskoczyło go to, jak dobrze się poczuł, słysząc pochwałę, i jaką satysfakcję sprawiła mu forma, w jakiej została wygłoszona.

Hall tymczasem przekrzywiła głowę i przyglądała mu się radośnie, czekając na coś.

Rozpaczliwie próbował wymyślić, co powinien powiedzieć, i w końcu wykrztusił:

— Miło mi słyszeć słowa pani aprobaty, towarzyszko kapitan.

— To się może zmienić — odparła z uśmiechem, ale także ze śladami rozczarowania w głosie. — Skoro pokazałeś, co potrafisz, oboje z pierwszym postaramy się nie zawieść twoich oczekiwań w kolejnych symulacjach. Wprawa wymaga ćwiczeń, więc zrobimy, co się da, by ci ich nie zabrakło.

Widząc jego minę, uśmiechnęła się znacznie szerzej i dodała:

— Jestem ciekawa, jak potraktujesz te niespodzianki, które spotkają cię przy najbliższym pobycie w symulatorze numer siedem.



* * *


— I to rzeczywiście ma szansę się udać? — spytał bardzo cicho Everard Honeker.

Lester Tourville omal nie parsknął śmiechem, słysząc treść pytania. Dopiero po sekundzie dotarł do niego ton, jakim zostało ono zadane, toteż odparł ze znacznie poważniejszą miną, niż miał pierwotnie zamiar:

— I to ma być właściwe nastawienie jednego z postępowych działaczy nowego ładu piklującego forpoczty ludowych sił zbrojnych? — zdziwił się, zachowując kamienną twarz, ale uważnie obserwując Honekera.

Mimo że przeszli prywatnie na „ty”, na podobnie poważne tematy od tego czasu nie rozmawiali, wystrzegając się podsłuchu. Dlatego nie miał pewności, jaka będzie reakcja, choć ostatni rok wzajemnego zbliżania się sugerował dość jednoznaczną. Tourville nie miał jednakże zamiaru opierać niczego na przypuszczeniach.

Pytanie wskazywało na to, że się nie pomylił, ale chciał mieć pewność, więc skorzystał z okazji. A moment nie był najgorszy, bo właśnie opuścili system Secour, jak zresztą cała 12. Flota. Count Tilly był okrętem flagowym Zespołu Wydzielonego 12.2 dowodzonego przez wiceadmirała Lestera Tourville’a, a oni byli sami w sali odpraw. Za dwadzieścia cztery dni wszystkie elementy 12. Floty powinny osiągnąć wyznaczone cele i symultanicznie rozpocząć operację „Ikar”. Mieli więc przed sobą parę ładnych dni ciszy, spokoju i odosobnienia na ustalenie wzajemnych stanowisk. A Tourville z jednej strony zdawał sobie sprawę, że jego „rehabilitacja” może być chwilowa, a z drugiej, że niesławnej pamięci towarzyszka Ransom wzbudziła u Honekera takie same uczucia jak u niego. Czyli pogardę i nienawiść. Nie wiedział tylko jak silne.

Nie wiedział też, czy uczucia te przeniosły się tak jak w jego przypadku na resztę Komitetu. Gdyby tak się stało, byłoby to nadzwyczaj miłe i użyteczne. Zwłaszcza że on i Giscard w tych okolicznościach zostali już zaszufladkowani jako „ludzie McQueen”, niezależnie od swej woli.

— Jakoś tak wychodzi, że my, postępowi działacze nowego ładu będący forpocztą ludowych sił, dziwnie dużo czasu spędzamy na oglądaniu się, kto za nami podąża i z jakim zamiarem — odezwał się po dłuższej chwili namysłu Honeker.

Wypowiedź można było interpretować na kilka rozmaitych sposobów, toteż Tourville milczał, czekając na ciąg dalszy. Nastąpił on po kilkunastu sekundach.

— Biorąc pod uwagę, że ci z tyłu często niezbyt rozsądnie reagują w przypadku braku całkowitego zwycięstwa, trudno się dziwić, że moje zainteresowanie wynikiem zbliżającej się walki jest nie tylko czysto akademickie. A szczerze mówiąc, niepokoi mnie perspektywa tak dalekiego zapuszczenia się na teren przeciwnika. Bardzo mnie niepokoi.

— A, jeśli tylko o to chodzi, to nie ma się czym martwić — Tourville uśmiechnął się szeroko, starannie skrywając ulgę.

„Niezbyt rozsądnie” nie było sformułowaniem, którego towarzysze komisarze ludowi powinni używać, wyrażając opinię o swych politycznych przywódcach, zwłaszcza w rozmowie z oficerami, których pilnowali i szpiegowali. Skoro Honeker go użył, zrobił kolejny ruch w tańcu, jaki prowadzili (z paromiesięczną przerwą) od dnia wzięcia do niewoli Honor Harrington. Gdyby wypowiedź ta dotarła do kogo trzeba, Honeker znalazłby się w większym niebezpieczeństwie niż to reprezentowane przez całą Royal Manticoran Navy.

— Miło widzieć taką pewność siebie — skomentował zgryźliwie Honeker. — Ale ja, prosty komisarz, wolałbym usłyszeć jakieś odrobinę choćby konkretniejsze wytłumaczenie, dlaczego niby nie ma się co martwić, skoro lecimy ponad dwieście lat świetlnych w głąb systemu wroga. I na dodatek mamy zamiar zaatakować system członkowski Sojuszu, dysponując jedynie trzydziestoma sześcioma okrętami liniowymi. Może się czepiam, ale to jakoś tak za bardzo przypomina mi to, co przytrafiło się towarzyszowi admirałowi Thurstonowi w systemie Yeltsin. I wolałbym nie brać udziału w powtórce… Jeśli dobrze pamiętam, niewielu uczestników premiery ocalało.

— Niewielu, ale to była zupełnie inna bajka — odparł spokojnie Tourville, starannie maskując zaskoczenie.

Szczerość Honekera przewyższyła jego sondę o ładnych parę tysięcy procent, toteż odpowiedź wymagała zastanowienia. Bardziej nad formą niż nad treścią, ale dokładnego. To, że byli sami, o niczym nie świadczyło — sala odpraw, podobnie jak mostek i pomost bojowy, była na podsłuchu. Czyli Honeker albo ten podsłuch wyłączył, albo miał pewność, że go tak dalece kontroluje, iż skasowanie nagrania będzie bezśladowe.

Ta druga ewentualność nie musiała oznaczać, że jego przekonanie pokrywa się z rzeczywistością. Istniała też możliwość prowokacji, tyle że Tourville w to nie wierzył. Po co Honeker miałby zadawać sobie tyle trudu, skoro wystarczyło niedawno zameldować Saint-Justowi, jak naprawdę wyglądały stosunki między Tourville’em, a Ransom, czy pogrążyć go, wymyślając coś pasującego do przebiegu wydarzeń i podejrzeń szefa UB. Pierwsza ewentualność była prawdopodobniejsza, ale skoro chciał wiedzieć, na czym stoi z Honekerem, musiał kiedyś zaryzykować… To był równie dobry moment jak każdy inny.

Uśmiechnął się więc i wyjaśnił:

— Po pierwsze, istnieją pewne poważne różnice między obydwoma systemami. Zanzibar ma co prawda więcej mieszkańców, ale jest systemem rolniczym. Jedynym dobrze rozwiniętym przemysłem jest górnictwo, gdyż znajdujące się w nim pasy asteroidów są szczególnie bogate w minerały. Przemysł ten rozwinął się w ciągu ostatnich około trzydziestu lat standardowych, ale eksport nadal opiera się na nieprzetworzonych surowcach, a więc system ma gospodarkę trzeciopoziomową w trzystopniowej skali. Yeltsin zaś bezwzględnie dwupoziomową i szybko zbliża się do pierwszopoziomowej. A poziom gospodarczy związany jest ze stanem ufortyfikowania i poziomem floty systemowej. Zanzibar dysponuje typową obronną flotą systemową, w większości podświetlną, i umocnieniami, o których nie warto wspominać. Dlatego do skutecznej obrony niezbędne jest stacjonowanie tam sporych sił Królewskiej Marynarki. Tymczasem Marynarka Graysona z niewielką tylko pomocą RMN zmieniła Yeltsin w czarną dziurę dla naszych okrętów.

Zrobił przerwę. Honeker, choć przytaknął ruchem głowy, nie wyglądał na przekonanego. Tourville’a to nie zaskoczyło, toteż kontynuował:

— Druga różnica polega na zaplanowaniu i na tym, kto dowodził obiema operacjami, i jest znacznie ważniejsza. Co prawda nigdy nie służyłem pod Thurstonem, ale znałem jego reputację. Był niezłym strategiem-teoretykiem, ale sztabowcem, nie oficerem liniowym. Giscard zaś jest doskonałym taktykiem i ma doświadczenie bojowe. I oboje z towarzyszką sekretarz opracowali plan, który pozbawiony jest najsłabszych elementów tego, który wymyślił Thurston przed atakiem na system Yeltsin.

I znów zrobił przerwę.

— Czyli? — ponaglił go Honeker.

— Skomplikowanych manewrów mających jeszcze przed atakiem wywabić jednostki RMN i Marynarki Graysona z zajmowanych pozycji — odparł Tourville bez wahania. — Thurston próbował być za sprytny i chciał tak manipulować przeciwnikiem, by prawie bez walki osiągnąć cel. Co gorsza wszystko wskazuje, że zakochał się we własnym planie, co jest kardynalnym błędem, jeśli chodzi o stratega. Kiedy w końcu zaatakował system, był już tak przekonany o sukcesie operacji wstępnych, które po prostu musiały się udać, że leciał ślepy, głuchy i głupi, widząc tylko to, co chciał widzieć. Fakt, że przeciwnik dysponował lepszymi środkami do prowadzenia wojny radioelektronicznej, co miało spory wpływ na złą ocenę sił wroga, gdy je w końcu dostrzegł. Ale faktem też jest, że zobaczył to, czego się spodziewał, i nie próbował nawet tego sprawdzić; całe jego zachowanie przed rozpoczęciem walki na to wskazuje. I w ten sposób wlazł prosto w zasadzkę i w skoncentrowany ogień sześciu superdreadnoughtów prowadzony z minimalnej odległości.

Tourville wzruszył ramionami, robiąc kolejną przerwę. Tym razem Honeker nie zadawał żadnych pytań, tylko spokojnie czekał na ciąg dalszy.

— Gdyby zbliżał się ostrożniej, nadal miałby dość sił, by zdobyć system, gdyż walka rozpoczęłaby się z dużej odległości i poniósłby mniejsze straty na samym jej początku. Owszem: jego pancerniki nie były równorzędnym przeciwnikiem dla superdreadnoughtów, ale miał ich trzydzieści sześć i ponad dwadzieścia krążowników liniowych. Utrzymując dystans, miał dość wyrzutni rakiet, aby pokonać przeciwnika, ale tego nie zrobił. To był błąd taktyczny, ale znacznie poważniejszy okazał się błąd strategiczny. Bo strateg, którego sukces uzależniony jest od przekonania przeciwnika, by tamten zrobił to, co on chce, popełnia błąd dyskwalifikujący go jako zawodowca. Co inteligentniejsi amatorzy go nie popełniają. Naturalnie zawsze warto próbować wywieść w pole przeciwnika, przekonując go na ten przykład, że zamierza się zaatakować w punkcie A, podczas gdy w rzeczywistości jest to punkt B, ale w żadnym wypadku nie można opierać swego planu na tym, że przeciwnik zrobi to, co chce planujący, by operacja się udała.

— Ale przecież… Thurston miał dość sił, by zdobyć system, nawet gdyby przeciwnik nie postąpił tak, jak on zaplanował! Przed chwilą sam to…

— Miał, ale nie był przygotowany i nie miał woli, by ich użyć właściwie — przerwał mu Tourville. — Można powiedzieć, że w decydującym momencie zabrakło mu wyobraźni i jaj. Jego cały plan miał na celu uniknięcie prawdziwej walki i to był jego kolejny błąd. Zgadza się, mógł się zorientować, że tylko taki plan uzyska aprobatę Kline’a… Spotkałem go raz i przyznaję, że była to najgorsza możliwa osoba, jaką można sobie wyobrazić, do sprawowania cywilnej kontroli nad wojskiem. Największy problem z towarzyszem sekretarzem polegał na przedziwnym połączeniu całkowitej ignorancji w kwestiach militarnych z tak wielką obawą przegrania jakiejkolwiek bitwy, że sam sobie odbierał wszelką możliwość wygrania którejkolwiek. Uczciwość nakazuje przyznać, że Ludowa Marynarka nie miała w tym okresie specjalnych osiągnięć, co po fali czystek i przy braku doświadczonych oficerów było zrozumiałe, ale dobijający okazał się pomysł przewodni Kline’a. Wymyślił on sobie mianowicie, że będzie się wszędzie bronił i czekał, aż przeciwnik zaatakuje, bo wtedy to przeciwnik będzie popełniał błędy, a nie my. Royal Manticoran Navy jakoś nigdy nie słynęła ze skłonności do popełniania błędów, w przeciwieństwie do nas, a największym była cała ta koncepcja. Strategia czysto defensywna przy froncie długości dwustu czy trzystu lat świetlnych jest skazana na porażkę, gdyż fizyczną niemożliwością jest obsadzenie każdego systemu planetarnego siłami wystarczającymi do odparcia zdecydowanego ataku. Za to jest doskonała dla przeciwnika, bo pozwala mu spokojnie wybrać czas i miejsce każdego ataku. W efekcie, jeżeli przeciwnikiem nie jest kompletny dyletant, pozwala mu to na atakowanie najsłabszych miejsc i praktycznie gwarantuje zwycięstwo. Każdy, kto chce wygrać jakąkolwiek wojnę, musi ryzykować i działać ofensywnie. Jeżeli się nie mylę, to już któryś z admirałów flot morskich na Ziemi powiedział, że ten, kto nie ryzykuje, nigdy nie wygra. Ta zasada jest nadal aktualna. Wracając zaś do Thurstona, wydaje mi się, że specjalnie sformułował plan w taki sposób, by zminimalizować prawdopodobieństwo stoczenia walki, gdyż wiedział, że inaczej nie uzyska zgody na jego realizację. To mogę zrozumieć. Natomiast nadal nie mieści mi się w głowie, że sam w taką możliwość uwierzył, ba, aż do otwarcia ognia przez okręty wroga był przekonany, że mu się to udało. Przedstawienie takiego planu byłoby sensowne tylko i wyłącznie, gdyby chodziło o samo zatwierdzenie, przy pełnej świadomości, że i tak skończy się poważną bitwą. Także zaplanowaną, tyle że jako wariant awaryjny. Thurston jednakże tak naprawdę nie szukał walki, szukał łatwego, spektakularnego sukcesu i to go zgubiło. Oficer innego kalibru: Theisman, Giscard czy McQueen, mógłby zaplanować, przeprowadzić i wygrać takie starcie, gdyż nie oszukiwałby samego siebie i byłby przygotowany na najgorsze. No i nie zabrakłoby mu odwagi czy zdecydowania w krytycznym momencie. Tourville przerwał, krzywiąc się z niesmakiem. Honeker nadal się nie odzywał, przyglądając mu się wyczekująco, więc dodał:

— Podstawową różnicą obu operacji jest to, że towarzyszka sekretarz nie jest zainteresowana nakłanianiem przeciwnika do robienia czegokolwiek. Ma za to zamiar wykorzystać to, co on już zrobił. No i gotowa jest zaryzykować i ponieść straty, by wygrać. Dlatego spodziewa się, że będziemy musieli zdobyć cele w walce, ale wybrała te cele tak, by dać nam jak największe szanse na zwycięstwo.

— Przecież Zanzibar od ponad dziesięciu lat standardowych jest sojusznikiem Królestwa Manticore! — zaprotestował Honeker. — Właśnie dlatego tam zbudowano nową stocznię! A okręty Royal Manticoran Navy stacjonują tam jeszcze od czasów poprzedzających zdobycie przez Parksa Seaford 9!

— A owszem, stacjonują. Tyle że obecnie to Sojusz jest w pozycji, w której my byśmy byli, gdyby Thurston rozpoczął operację „Sztylet”. Choć przyznaję, że z zupełnie innych powodów. Siły Sojuszu zajęły olbrzymi obszar i na dodatek obecnie duża część okrętów musiała zostać wycofana, by przejść okresowe przeglądy i stosowne naprawy. Połączenie obu tych czynników spowodowało, że Sojusz ma zbyt rozciągnięty front i wszędzie cierpi na brak okrętów. A to z kolei oznacza, że znacznie osłabiono siły stacjonujące w takich systemach jak Zanzibar, położonych daleko za linią frontu i w dodatku uznanych za bezpieczne, gdyż od ponad ośmiu lat żadna ze stron tam nie działała. Naturalnie siły, które pozostawiono, wystarczą, by poradzić sobie z jakąś dokonującą rajdu eskadrą krążowników liniowych… czy nawet dwiema eskadrami. Ale na pewno nie z trzema eskadrami pancerników.

Tourville zrobił kolejną przerwę, uważnie obserwując rozmówcę. Ten jednak słuchał spokojnie, niczym nie zdradzając swoich myśli, toteż po chwili Tourville dodał:

— Prawdę mówiąc, podobną akcję powinniśmy przeprowadzić już lata temu. Straciliśmy kupę pancerników, próbując powstrzymywać Królewską Marynarkę przed dotarciem do Trevor Star i później, ale nadal mamy ich ze dwieście. A od roku standardowego rośnie liczba superdreadnoughtów, i to głównie nowych, więc można było użyć pancerników do lokalnych działań zaczepnych. Jako klasyczne okręty liniowe są zbyt słabe, a teraz mamy już dość sił, by przestać nimi łatać istniejące braki, więc należy ich użyć do rajdów na głębokie tyły przeciwnika. Mają wystarczające przyspieszenie, by uciec dreadnoughtom czy superdreadnoughtom, i dość siły ognia, by bez zbytniego ryzyka zniszczyć wszystko, co jest mniejsze. Są więc niemal doskonałym narzędziem, by zmusić Sojusz do poważnego myślenia o bezpieczeństwie swego zaplecza. A każdy okręt liniowy przydzielony do ochrony tegoż zaplecza i pilnujący czegoś dwadzieścia czy trzydzieści lat świetlnych za linią frontu jest równie skutecznie wyłączony z walki jak okręt zniszczony. I to właśnie jest cel operacji „Ikar”, poza fizycznym zniszczeniem jak największej liczby wrogich okrętów i zadaniem jak najpoważniejszych strat jego infrastrukturze. Wątpię, byśmy byli w stanie przejąć inicjatywę na dłużej, ale przynajmniej pozbawimy jej przeciwnika. A czas pracuje dla nas. I to będzie większe osiągnięcie niż wszystko, co dotąd zdołaliśmy zdziałać w całej tej cholernej wojnie!

— Mhm… więc ten plan faktycznie godny jest zaufania? — Honeker nie krył zaskoczenia.

Tourville tym razem parsknął krótkim śmiechem.

— Jest godny zaufania — potwierdził. — Och, na pewno poniesiemy straty: Królewska Marynarka jest w niekorzystnej sytuacji, ale to nie znaczy, że zwycięstwo przyjdzie łatwo. Każdy, kto walczył z okrętami RMN, dobrze o tym wie. Ale w systemach wybranych przez nas za cele ataku mają zbyt małe siły, by nas powstrzymać. I na pewno zniszczymy przy tej okazji więcej okrętów, niż sami stracimy. Już choćby z tego powodu operacja się opłaci. A dodać do tego należy straty w ich infrastrukturze i morale… Nawet jeśli plan powiedzie się w połowie, będzie to miało olbrzymi wpływ na dalszy przebieg wojny.

Na wszelki wypadek Tourville nie dodał, że McQueen uniknęła także dwóch pozostałych błędów Thurstona: trzymała się z dala od systemu Yeltsin i od Honor Harrington. Szczerość szczerością, ale wszystko miało swoje granice.

— Mam nadzieję, że masz rację — powiedział cicho Honeker. Nadal wyglądał na zaniepokojonego, ale był to zaledwie cień tego niepokoju, z którym rozpoczynał rozmowę. Widząc jego ulgę, Tourville postanowił dać mu trochę spokoju ducha i nie spytał, jak planował, czy Honeker zdaje sobie sprawę, że w oczach jego politycznych szefów obaj należą do „frakcji McQueen”. I czy ma świadomość, co to oznacza, jeśli ponownie zaczną się czystki.

— Cóż, za jakieś trzy standardowe tygodnie przekonamy się, czy miałem rację — odparł radośnie wiceadmirał Lester Tourville.

I uśmiechnął się szeroko.



Rozdział XXXI

— A więc w końcu jesteśmy gotowi.

Earl White Haven zdawał sobie sprawę, że brzmiało to prawie jak ciężka pretensja, ale nic na to nie mógł poradzić. Obiecane przez Caparelliego uzupełnienie brakujących okrętów zamiast dwóch miesięcy zajęło pięć, co oznaczało, że 8. Flota była prawie dokładnie o piętnaście miesięcy spóźniona w osiągnięciu gotowości bojowej. I tak zresztą ostatnie dwa superdreadnoughty jeszcze nie dotarły: miały przybyć pojutrze.

A gdyby nie Marynarka Graysona i tak wszystko byłoby nadal w proszku, gdyż Royal Manticoran Navy wciąż nie przysłała trzech okrętów liniowych. Zostały zastąpione przez najnowsze graysońskie superdreadnoughty. Jedyne, co w tym wszystkim było naprawdę dobre, to to, że w ten sposób White Haven dostał dwa okręty klasy Honor Harrington.

Odruchowo spojrzał na zebranych w sali odpraw i na holoprojekcję przedstawiającą skład Ósmej Floty. Stoczniowcy graysońscy pracowali z niewiarygodnym uporem, żeby przygotować Honor Harrington do ceremonii nadania imienia. Opóźnienie w dostawie węzłów beta omal wszystkiego nie zepsuło, ale wykorzystano pięć przeznaczonych dla siostrzanej jednostki i udało się dotrzymać wyznaczonego terminu. I dokładnie co do minuty w rocznicę nadania na Graysonie nagrania z egzekucji Honor Harrington Allison Harrington nacisnęła guzik powodujący eksplozję butelki szampana przytwierdzonej do dziobu okrętu.

Uroczystość także transmitowano na cały system planetarny i symbolizm zgrania czasowego nie miał prawa nikomu umknąć. Podkreślił to jeszcze Judah Yanakov, wybierając Honor Harrington na swój okręt flagowy.

White Haven zaś przede wszystkim był zadowolony z tego, że dysponował dwoma okrętami tej nowej klasy i że będzie miał okazję ocenić, jak nowatorska teoria sprawdzi się w praktyce. Skrzywił się ironicznie, zdając sobie sprawę z własnej niecierpliwości, czego i tak nikt nie zauważył — wszyscy członkowie jego sztabu konsekwentnie gapili się w stół, słusznie uznając go za bezpieczniejszy obiekt od dowódcy, który ostatnio zachowywał się jak hexapuma z bolącym zębem.

White Haven dopiero teraz to sobie uświadomił, toteż odezwał się znacznie radośniej, niż miał ochotę:

— Doskonale, panie i panowie. Lepiej późno niż wcale, więc bierzmy się do roboty. Jenny, ile jednostek stacjonuje obecnie w systemie Barnett i jaki jest stan fortyfikacji?

— Ostatni zwiad przeprowadzono tydzień temu, sir. Ale liczba okrętów nie zmieniła się od czasu poprzedniego, więc przynajmniej chwilowo można ją uznać za stałą — odparła spokojnie porucznik Jennifer O’Brien.

Była oficerem wywiadowczym w sztabie White Havena mimo tak niskiej rangi, gdyż on tego chciał i specjalnie o nią poprosił. Rudowłosa i niebieskooka, pochodziła z Manticore i choć miała trzydzieści jeden lat, jako poddana prolongowi we wczesnej młodości wyglądała na siedemnastolatkę. White Haven cenił ją od Pierwszej Bitwy o Seabring, przed którą wówczas chorąży O’Brien zdecydowanie nie zgodziła się z oceną sił przeciwnika przedstawioną przez pełnego komandora, będącego wówczas oficerem wywiadowczym w sztabie admirała White Havena. Okazało się, że to ona miała rację, i Thomas Theisman dowodzący obroną systemu zadał siłom wysłanym do zdobycia go takie straty, że musiały się one wycofać. White Haven nie obwiniał o to swego oficera wywiadu — miał do dyspozycji te same co on meldunki i doszedł do dokładnie takich samych wniosków. Ale nie zapomniał także, że O’Brien na podstawie identycznych informacji wyciągnęła inne, słuszne. I że miała dość odwagi, by nie zgodzić się tak z własnym dowódcą, jak i z głównodowodzącym całej floty.

— Przypomnij je nam, proszę — polecił.

O’Brien spojrzała na wszelki wypadek w notes i zaczęła wyliczankę:

— Dwadzieścia sześć okrętów liniowych, dwadzieścia osiem pancerników, dwadzieścia krążowników liniowych, trzydzieści do czterdziestu ciężkich krążowników, trzydzieści pięć-czterdzieści lekkich i przynajmniej czterdzieści niszczycieli. Nie wiemy, ile posiada mniejszych jednostek, głównie kutrów rakietowych, ale system jest bazą Ludowej Marynarki od dawna i został solidnie ufortyfikowany, więc może ich być sporo. Na pewno także obrona została wzmocniona zasobnikami holowanymi. Łącznie, jak oceniamy, Theisman posiada sto dziewięćdziesiąt okrętów i sześć do siedmiu razy większą siłę ognia w fortyfikacjach i drobnoustrojach. Przykro mi, że nie mogę podać dokładniejszych danych, sir, ale nie ma sposobu, byśmy byli w stanie dowiedzieć, się w jakim stanie obecnie znajdują się te umocnienia. Na pewno nie są w pełni sprawne, bo Ludowa Marynarka zawsze miała problemy techniczne. Ostatnio nasiliły się one, więc pewna część uzbrojenia może być niesprawna, ale nie można tego zakładać w ciemno. Według mnie, skoro przysłano mu tak poważne posiłki, to także zrobiono wszystko, by jak największa część uzbrojenia statycznego odzyskała pełną zdolność bojową. Można to było osiągnąć, jeśli przerzucono personel techniczny z innych, uznanych za mniej istotne systemów.

— Hm… — White Haven zgadzał się z nią, ale nim to powiedział, spojrzał na szefa sztabu. — Alyson?

— Zgadzam się z Jenny — oznajmiła bez cienia wahania lady Alyson Granston-Henley. — Wszystkie źródła potwierdzają, że odkąd McQueen została sekretarzem wojny, wprowadza nowe porządki, a wie, że Theisman to jeden z najlepszych dowódców, jakich ma. Dlatego nie ma możliwości, żeby kazała mu bronić systemu i zostawiła go bez pomocy. Musiała zrobić co się da, by przywrócić fortom pełną sprawność bojową, gdyż inaczej albo wysłałaby mu więcej okrętów liniowych, albo zredukowała stacjonujące tam siły, by mniej ucierpieć, gdy system padnie jako spisany na straty.

Hamish Alexander pokiwał powoli głową i rozejrzał się po twarzach zebranych. Po większości widać było, że zgadzają się z tą oceną. Wątpliwości mieli jedynie komandor Yerensky, astrogator i komandor Yanakov, oficer logistyczny z Marynarki Graysona.

— A ty jak uważasz, Trev? — spytał White Haven swego oficera operacyjnego.

Komandor Trevor Haggerston z Floty Erewhon podrapał się po brodzie, wzruszył ramionami i uśmiechnął lekko.

— Myślę, że obie mają rację, sir. Tyle czasu zajęło nam zebranie 8. Floty, że głupi by zdążył się namyślić. Poza tym McQueen nie wie, czy do ataku na Barnett nie dostaniemy wzmocnienia ze składu 3. Floty. Co prawda Theisman ma pięćdziesiąt cztery okręty liniowe przeciw naszym czterdziestu dziewięciu, ale dwadzieścia osiem z nich to pancerniki. I tak mamy piętnastoprocentową przewagę w tonażu okrętów liniowych, a jeśli odliczyć pancerniki, to osiągnie ona czterdzieści siedem procent. Przy wsparciu Trzeciej Floty możemy podwoić tę przewagę i McQueen musi o tym wiedzieć. W tych warunkach ktoś tak przewidujący jak ona powinien albo wycofać większość okrętów liniowych, albo zastąpić superdreadnoughty i dreadnoughty pancernikami, których stratę mniej odczuje. Skoro tego nie zrobiła, uznała najwyraźniej, że te braki zrównoważą umocnienia stacjonarne.

— Z całym szacunkiem, panie admirale, ale dotychczasowe rozumowania wszystkich opierają się na założeniu, że McQueen ma pełną swobodę w podejmowaniu decyzji — odezwał się niespodziewanie Yanakov.

Miał trzydzieści jeden lat, więc gdy Grayson przystąpił do Sojuszu, był na tyle młody, że mógł zostać poddany procesowi prolongu, choć jako pierwsze pokolenie. Był także kuzynem admirała Yanakova, i to nader przystojnym — jego blond czupryna i intrygujące brązowe oczy ze złocistymi iskierkami działały niezwykle skutecznie na przedstawicielki korpusu oficerskiego, które miał okazję spotkać. Choć nic w jego zachowaniu nie wskazywało, by świadomie wykorzystywał własną atrakcyjność.

— Sądzę, że to rozsądne założenie, komandorze — oceniła cicho O’Brien.

Jako jedna z nielicznych okazała się całkowicie odporna na jego urok.

— Zdaję sobie sprawę, że wszystkie analizy na to wskazują — zgodził się Yanakov. — I najprawdopodobniej są słuszne, ale powinniśmy rozważyć także ewentualność, że nie są. Gdyby Komitet pozwolił jej na samodzielne podejmowanie decyzji bez cywilnej ingerencji, byłoby to poważne odstępstwo od całej dotychczasowej polityki. Sądzę, że powinniśmy dopuścić możliwość, iż stanowisko Komitetu nie uległo całkowitej zmianie, a przynajmniej znacznie ostrożniej przyjmować w planowaniu operacyjnym założenie, że McQueen ma pełną samodzielność, jako że nie jest ono oparte na żadnych faktach.

— Masz rację, Zack — zgodził się White Haven. — Choć osobiście uważam, że wywiad floty i SIS mają rację w ocenie stopnia samodzielności McQueen.

— Tak jak powiedziałem, sir, sam skłonny jestem tak sądzić. — Yanakov jak zwykle pozostał uparty. — Ale skoro założymy, że samodzielnie decyduje, to dlaczego bardziej nie wzmocniła Theismana? Wywiad zgubił gdzieś co najmniej trzy eskadry superdreadnoughtów, nie wspominając o jeszcze większej liczbie pancerników. Na miejscu McQueen, chcąc utrzymać Barnett, wysłałbym przynajmniej część tych okrętów właśnie tam. A ona nie zrobiła tego.

I wzruszył wymownie ramionami.

— Sama sobie zadawałam to pytanie — przyznała O’Brien. — Pytałam także kapitana Leahy, głównego oficera wywiadowczego 3. Floty, oraz nasz wywiad floty, jak i wywiad Marynarki Graysona. Niestety w odpowiedzi usłyszałem jedynie, że nikt nic nie wie. Jedyne, czego jesteśmy pewni, to tego, że okręty te nie pojawiły się nigdzie; wywiad floty ocenia, że najprawdopodobniej skierowano je do modernizacji. Jest to o tyle prawdopodobne, że mimo embarga technologia wojskowa nadal przecieka z Ligi do Republiki, toteż sensowne jest stopniowe wyposażanie w ostatnie zdobycze wszystkich okrętów, nie tylko nowo budowanych czy naprawianych. Prawda zaś jest taka, że przez minionych osiemnaście miesięcy daliśmy im dość czasu, by się tym zajęli.

— Wiem, Jenny — mruknął White Haven, spoglądając w zamyśleniu na hologram nad stołem.

Był on podzielony — połowa przedstawiała system Trevor Star, a druga widok jak na głównym ekranie wizualnym: zbliżenie szyku 8. Floty. Łącznie robiło to duże wrażenie.

8. Flota składała się z dwustu okrętów, w tym trzydziestu siedmiu superdreadnoughtów oraz dwunastu dreadnoughtów (należących do Floty Erewhon). Zajmowała pozycję o czterdzieści pięć sekund świetlnych od terminalu, czekając na przybycie ostatnich superdreadnoughtów. Wyglądała na uporządkowany rój świetlików, ponieważ światło systemowego słońca odbijało się od białych kadłubów.

Nie były to jednak wszystkie widoczne w holoprojekcji okręty, mapa systemu zawierała bowiem także wszystkie jednostki wchodzące w skład 3. Floty, a znajdujące się obecnie w układzie planetarnym. Na orbicie San Martin stacjonowało pięćdziesiąt pięć superdreadnoughtów, osłaniając planetę oraz budowane na jej orbicie forty. Połowa z tych fortyfikacji miała osłaniać San Martin, druga miała zostać ulokowana w terminalu. Chwilowo jednak nie były ukończone, wbrew pierwotnym założeniom, gdyż Ludowa Marynarka zniszczyła infrastrukturę systemu naprawdę dokładnie — nie ocalała ani jedna stocznia orbitalna. Dlatego wszystko musiało być dostarczane z systemu Manticore, co opóźniało prace.

Wpierw trzeba było wybudować stocznie mogące zająć się montażem prefabrykowanych elementów fortów, a dopiero potem tworzyć same umocnienia. Według najnowszych szacunków pierwsza seria fortów powinna być gotowa za sześć do siedmiu miesięcy standardowych. Do tego momentu jednak cała obrona z takim trudem zdobytego systemu spoczywała na okrętach liniowych.

Których widok doprowadził admirała White Havena do ataku ciężkiej złości. Nie dlatego, że przypominały mu ostatnią krwawą bitwę zakończoną zdobyciem systemu, bo wspominał ją z dumą. I nie ze względu na dowodzącą 3. Flotą Theodosię Kuzak, jako że żywił do niej wyłącznie głęboki szacunek. Złość wywoływała świadomość, iż Trevor Star działał jak kotwica, unieruchamiając taką liczbę niezbędnych do prowadzenia dalszej walki okrętów liniowych. Swoistym paradoksem było, iż zdobycie terminalu miało zwolnić sporo sił do dalszej ofensywy, a tymczasem blokowało je do chwili ukończenia stałych fortyfikacji systemowych.

A Admiralicja nie zgadzała się na żadne osłabienie 3. Floty poza redukcją o niezbędne dwadzieścia okrętów, które już musiały trafić do stoczni na przeglądy i naprawy. Wszystkie zresztą po ich zakończeniu miały wrócić w skład 3. Floty. A żadnego z pozostałych nawet czasowo nie dało się odkomenderować pod jego rozkazy. Rozumiał powody takiej stanowczości, ale nie oznaczało to, że musiała mu się ona podobać.

Na szczęście okres wyczekiwania prawie dobiegł końca — jeszcze dwa dni i będzie mógł ponownie podjąć działania zaczepne. A to oznaczało, że zdobędzie Barnett, bo McQueen i Theisman zbyt długo czekali. Theisman nie dysponował wystarczającymi siłami, by utrzymać system, zwłaszcza że 8. Flota posiadała na wyposażeniu nowe typy rakiet i „Ghost Ridera”. A kiedy zdobędzie Barnett, przyjdzie kolej na dalszy atak już bezpośrednio w kierunku Haven… Czekali strasznie długo, ale w końcu wszystko wskazywało na to, że nie utracili jednak inicjatywy.



* * *


— Dobra robota! Tak powinna wyglądać porządnie przeprowadzona operacja! — oznajmiła z szerokim uśmiechem Jacquelyn Harmon.

Pochwała skierowana była do zebranych w sali odpraw dowódców dywizjonów, wśród których znalazł się także świeżo promowany komandor Steward Ashford. Holoprojekcja nad stołem pokazywała zupełnie inny obraz niż ten sprzed sześciu miesięcy, przedstawiający „rozstrzelane” sekcje Ashforda. Na tej widać było spektakularne (choć wirtualne jedynie) wraki trzech krążowników liniowych, dwunastu niszczycieli i trzydziestu trzech frachtowców — słowem, dokładnie całego konwoju z eskortą, który był celem ataku skrzydła. Widoczna z boku ramka podawała straty skrzydła — sześć kutrów zniszczonych, osiem uszkodzonych tak poważnie, że nie można ich było naprawić na pokładzie, i trzynaście lekko uszkodzonych. Stosunek tonażu utraconego przez obie strony był jeszcze bardziej oszałamiający. Zniszczone i poważnie uszkodzone kutry miały łącznie dwieście osiemdziesiąt tysięcy ton, a straty przeciwnika wynosiły cztery miliony ton w okrętach wojennych i ćwierć miliarda ton we frachtowcach.

— Nowa doktryna użycia kutrów i lotniskowców wygląda na skuteczną… przynajmniej w symulacjach — zauważyła kapitan Truman.

Została zaproszona na odprawę i na jej twarzy także widać było uśmiech, ale w głosie słychać było lekkie ostrzeżenie.

— Jest skuteczna, ma’am — w głosie komandora McGyvera słychać za to było jedynie entuzjazm. — Stosunek zniszczonego tonażu ma się jak osiemset do jednego, a co dopiero stosunek zabitych!

— Mniej więcej sto pięćdziesiąt dwa do jednego — dodała Barbara Stackowitz. — Straciliśmy stu dwunastu ludzi, z czego dziewięćdziesięciu trzech zabitych, a zabiliśmy szesnaście tysięcy dziewięćset pięćdziesięciu jeden, z czego ponad jedenaście tysięcy to członkowie załóg eskorty.

— W symulacji — zauważył kwaśno kontradmirał Eskadry Zielonej George Holderman.

W przeciwieństwie do Truman nie został zaproszony na odprawę — wprosił się sam. Było to coś, czego oficerowie Royal Manticoran Navy po prostu nie robili, ale na pokładzie nie było nikogo o wystarczającym starszeństwie stopnia, by mu o tym przypomnieć. Sam Holderman od chwili postawienia stopy na pokładzie robił co mógł, by zepsuć wszystkim humor i stłumić entuzjazm spowodowany wynikiem ćwiczeń. Należał do zdecydowanych przeciwników zarówno lotniskowców, jak i nowej generacji kutrów, i to od samego początku. I zwalczał pomysł z uporem godnym lepszej sprawy.

Przebieg służby miał na tyle dobry, a doświadczenie bojowe na tyle duże, że liczono się z jego opinią, toteż stał się jednym z rzeczników rakietowych admirałów, jak potocznie zaczęto określać tradycjonalistów, czyli przeciwników idei lotniskowców. Uważał cały pomysł za marnowanie czasu i środków potrzebnych do prowadzenia wojny. Jedynym jego usprawiedliwieniem było to, że robił to z przekonania, nie zaś z jakichś osobistych pobudek. Miał też wystarczająco wysoki stopień i dość sprzymierzeńców, by pomimo wysiłków admirała Adcocka dopiąć swego, czyli znaleźć się w składzie specjalnej komisji powołanej do oceny skuteczności działania Minotaura.

— Z całym szacunkiem, sir — odpaliła Truman — ale dopóki Admiralicja nie zechce wysłać nas przeciwko rzeczywistemu celowi, jedynym sposobem, w jaki możemy testować cały pomysł, są symulacje. W których, jak pan zapewne wie, kutry wygrały jak dotąd każde starcie.

Mięsista twarz Holdermana pociemniała pod spojrzeniem, jakie posłała mu złotowłosa kapitan. Z jej zachowania jasno wynikało, że nie podobał jej się ani sposób, w jaki wepchnął się na odprawę, ani on sam jako istota ludzka, ani też to, jak zaczął przerabiać scenariusze ćwiczeń, przekonując pozostałych członków komisji do przyjmowania „bardziej realistycznych” założeń. Które, tak się dziwnie składało, ograniczały przewagę kutrów wynikającą z prędkości, zwinności i trudności w namierzeniu ich jako celów.

Doskonale wiedział, co dawała do zrozumienia, i nie zachwycało go to. Ale znacznie bardziej nie podobał mu się jej ton. Nigdy zresztą nie znosił bezczelnych młodych oficerów nie zgadzających się prywatnie ze starszymi rangą. Takich, którzy to robili publicznie, wręcz nie tolerował, toteż w jego oczach błysnęła złość.

Na jego nieszczęście Alice Truman nie była zwykłym bezczelnym młodszym oficerem. Była kapitanem z listy o reputacji i patronach, z którymi należało się liczyć. Co gorsza — wiedział, że znajduje się na następnej, krótkiej liście awansów, i to na kontradmirała z pominięciem stopnia komodora, co nawet w okresie wojny było rzadkością. Nie miał pojęcia, czy ona o tym wiedziała, ale sądząc po wyzwaniu w głosie i w oczach, podejrzewał, że tak.

Ale cokolwiek by się z nią miało stać w przyszłości, teraz była tylko kapitanem. Toteż zgrzytnął zębami i pochylił się ku niej, dzięki dwudziestocentymetrowej przewadze wzrostu górując fizycznie.

— Wiem, że to były tylko symulacje, kapitan Truman — warknął. — I sytuacja ta nie zmieni się, dopóki ta komisja i Admiralicja nie będą miały pewności, że cały pomysł zasługuje na sprawdzenie w praktyce. A prawdę mówiąc, nierealne założenia stosowane jak dotąd przy ustalaniu parametrów operacyjnych ćwiczeń w nader nikłym stopniu przekonały mnie, by go zarekomendować.

— Nierealne, sir? — Błękitne oczy stały się lodowate. — Mogę zapytać, pod jakim względem?

Kilkoro jej podkomendnych spojrzało po sobie nerwowo, czując zbliżającą się burzę.

— Pod każdym względem! — zirytował się Holderman. — Choćby w tych ćwiczeniach założono, że żaden z kapitanów okrętów eskorty nie zetknął się dotąd z nowym typem kutra. Byli zmuszeni podjąć walkę, nie mając pojęcia o ich faktycznych możliwościach.

— Rozumiem, sir. — Truman przekrzywiła głowę i pokazała zęby w czymś, co można było uznać za uśmiech, jeśli miało się dość dobrej woli. — A wolno spytać, czy którykolwiek z kapitanów uczestniczących w ćwiczeniach w rzeczywistości posiadał jakąkolwiek wiedzę na temat możliwości operacyjnych kutrów klasy Strike?

— Oczywiście, że nie posiadał! Jak mógłby ją mieć, skoro samo istnienie tych kutrów jest objęte najwyższą klauzulą utajnienia?!

— Właśnie, sir. Jeżeli dobrze zrozumiałam założenia tych ćwiczeń ustalone przez komisję, to celem było właśnie sprawdzenie, jaki będzie wynik starcia z siłami, których dowódcy nigdy dotąd nie zetknęli się z kutrami tej klasy. Czy też może przypadkiem coś źle zrozumiałam?

Twarz Holdermana przybrała głęboko purpurowy odcień. Choć bowiem słowa były jak najbardziej właściwe i pełne szacunku, ton, którym zostały wypowiedziane, ciął jak lodowa brzytwa. A poza tym, Truman miała całkowitą rację co do celu ćwiczeń.

— Jaki by nie był cel tych symulowanych ćwiczeń, prawdziwą próbą całego pomysłu będzie to, na ile okaże się skuteczny w praktyce: w przestrzeni i przeciwko ludziom, którzy wiedzą, co ma nastąpić — wycedził zimno. — Przeciwnik raczej szybko zorientuje się, z czym ma do czynienia, i podejmie stosowne kroki, by zlikwidować to zagrożenie, nieprawdaż? Więc nie sądzi pani, że dobrym pomysłem byłoby spróbować znaleźć słabe punkty całego pomysłu, zanim będzie nas to kosztowało sprzęt i ludzi w prawdziwej walce? Królewska Marynarka wolałaby użyć tych załóg i tych kutrów nie tylko jeden raz, jeśli się pani tego jeszcze nie domyśliła.

— Oczywiście, sir — zgodziła się z kamienną twarzą Truman. — Przypomniałam jedynie, że celem tych ćwiczeń było sprawdzenie, jak kutry sprawdzą się w początkowej fazie użycia bojowego.

— Początkowa faza! — Holderman wypluł te słowa, nie kryjąc pogardy. — Nawet przyjmując, że ma pani w tej sprawie rację, żadna symulacja nie na wiele się przyda, jeżeli jej założenia nie przypominają choćby w ogólnych zarysach rzeczywistości. W symulacji każdy może zmanipulować szansę na korzyść jednej lub drugiej strony.

— W rzeczy samej może, sir — przyznała natychmiast Truman i dodała, nie kryjąc ironii: — Naturalnie czasami mimo staranności manipulującego wynik nie okazuje się zgodny z oczekiwaniami, nieprawdaż, sir?

Holdermana zatkało.

A w sali zapanowała martwa cisza; choć wszyscy wiedzieli, do czego Truman nawiązała, nikt nie mógł uwierzyć, że się na to odważyła.

A chodziło o to, że Holderman przekonał resztę komisji do zmiany podstawowej zasady przedostatnich ćwiczeń i na ostatniej odprawie przed ich rozpoczęciem podano dowódcom superdreadnoughtów, które miały być celem ataku, dokładne dane kutrów klasy Strike. Była to drastyczna zmiana w stosunku do planu zatwierdzonego przez Admiralicję i wszyscy zdawali sobie sprawę, że jej celem było zwiększenie przewagi superdreadnoughtów.

Mimo tego kantu oba okręty liniowe przestały istnieć, choć zdołały zniszczyć trzydzieści kutrów i uszkodzić jedenaście. Były to najcięższe straty poniesione dotąd przez skrzydło. Ale i tak kutry wygrały — zniszczyły siedemnaście milionów ton, tracąc sześćset tysięcy ton, i zabiły dwanaście tysięcy ludzi, tracąc trzystu dwudziestu dwóch.

— Może sobie pani myśleć, że te… te zabaweczki są okrętami wojennymi, ale w rzeczywistości okażą się nic nie warte w starciu z zaalarmowanymi okrętami liniowymi dysponującymi w pełni sprawnym systemem kontroli ognia i sensorami! — zapienił się Holderman.

— Jestem pewna, że w przypadku starcia z przygotowanym przeciwnikiem wzrosną straty skrzydła, sir — zgodziła się Truman. — Nikt nigdy nie twierdził, że tak się nie stanie. Z tego co wiem, nikt także nie twierdził nigdy, że „te zabaweczki” są w stanie zastąpić w boju spotkaniowym właściwie dowodzone okręty liniowe. Jak dotąd jednak sprostały wszelkim wyzwaniom z lepszym wynikiem, niż zakładano w prawie każdym ćwiczeniu. I dlatego można założyć, że kapitan Harmon i jej ludzie wystarczająco udowodnili przydatność nowego systemu uzbrojenia przynajmniej na pierwszym etapie, sir.

— Może sobie pani zakładać, co pani chce, kapitan Truman! — Holderman był już wyraźnie rozzłoszczony. — Na szczęście decyzja należy do komisji, nie do pani, i będziemy dalej poddawali system próbom, dopóki nie będziemy przekonani, że ma on jakąś rzeczywistą wartość.

— Rozumiem. — Truman przyjrzała mu się lodowato i wzruszyła ramionami. — Cóż, sir, nie mogę naturalnie mieć nic przeciwko pańskiej determinacji dokonania pełnej, obiektywnej i wszechstronnej oceny całej koncepcji, sir.

Jej głos także był lodowaty, ale spływał takim kwasem, że mógłby oczyścić z farby stalowe ściany bez najmniejszego trudu.

— Póki co jednakże kapitan Harmon i jej oficerowie mają masę pracy. Muszą przygotować się do jutrzejszych ćwiczeń — dodała tym samym tonem. — Mogę zasugerować, byśmy oboje zostawili ich, by się na tym skoncentrowali, sir?

Holderman spojrzał na nią wściekle, ale niewiele mógł zrobić. To ona była kapitanem Minotaura i mimo różnicy stopni on był jedynie gościem na pokładzie jej okrętu. Miała pełne prawo rozkazać mu opuścić czy to dowolne pomieszczenie, czy to cały okręt. Byłoby to zabójcze posunięcie dla jej kariery, i to niezależnie od powodów, ale wyraz jej oczu wskazywał, że w tej chwili na pewno to jej nie powstrzyma. Jemu taki obrót spraw także nie wyszedłby na dobre — w najlepszym razie stałby się pośmiewiskiem całej Royal Manticoran Navy, o flotach sojuszniczych nie mówiąc. W najgorszym razie mogłoby to przekonać Admiralicję, że Truman ma rację w kwestii kutrów i lotniskowca, a to on zachował się niewłaściwie czy przekroczył swe kompetencje. Było to oczywiście niedorzeczne, ale nie należało takiej możliwości ignorować.

— Ma pani rację, kapitan Truman — powiedział tonem wskazującym na jawne wypowiedzenie wojny. — Jeżeli zawiadomi pani moją pinasę, wrócę do bazy i także zajmę się przygotowaniami do jutrzejszych ćwiczeń.

— Oczywiście, sir. Z przyjemnością — odparła, nie kryjąc radości Truman.

Spojrzał na nią wściekle, ale i z pewnym zaskoczeniem — właśnie dorobiła się śmiertelnego wroga i musiała sobie z tego zdawać sprawę, a zupełnie się tym nie przejmowała… Tym bardziej wciekły odwrócił się na pięcie i wymaszerował z sali.

Truman przyglądała się, jak wychodzi, a gdy zamknęły się za nim drzwi, odwróciła się do podkomendnych i uśmiechnęła złośliwie.

W sali panowała martwa cisza.

— Mogę ci zabrać jeszcze chwilkę, Jackie? — spytała uprzejmie.

I wskazała ruchem głowy drzwi.

— Oczywiście, ma’am — odparła Harmon i obie wyszły na korytarz.

Po Holdermanie nie było już śladu i Truman uśmiechnęła się znacznie bardziej naturalnie.

— Sądzę, że mogłam to załatwić odrobinę bardziej taktownie — zauważyła — ale sukinsyn wkurzył mnie równo i dokładnie.

— Mnie też — przyznała Harmon — ale…

— Ale nic, co byśmy zrobiły, i tak nie zdoła zwiększyć jego determinacji skasowania całego projektu „Anzio” — przerwała jej Truman. — Choć przyznaję, że zrobiłam co mogłam, by zachęcić go do zwiększenia wysiłków.

— Że co? — Harmon wytrzeszczyła oczy. — Czy może byłabyś uprzejma mi to wyjaśnić szerzej?

Truman parsknęła śmiechem, widząc jej minę, i wyjaśniła:

— To proste, Jackie. Do spółki z komodorem Pagetem są najstarszymi rangą członkami komisji i od miesięcy siedzą na wynikach ćwiczeń. Za każdym razem wygrywacie z pieśnią na ustach, ale prędzej ich cholera zadusi, niż to przyznają oficjalnie. Chyba to zauważyłaś?

— Oczywiście, że zauważyłam!

— To dlaczego masz nadzieję, że przestaną to robić!? — zdziwiła się Alice. — Poza tym cały czas obaj kombinują z parametrami ćwiczeń, w końcu znajdą takie, że zaatakowani nas zmasakrują… Pamiętaj, że ani Holderman, ani Paget nie są idiotami, to całkiem dobrzy taktycy, tyle że konwencjonalni. W tej kwestii po prostu zachowują się jak para durniów, ale znajdą sposób i obie o tym wiemy. A uda im się, bo kutry są delikatne, a oni prędzej czy później wymyślą takie okoliczności, że będziesz musiała zgodzić się na astronomiczne straty, chcąc wykonać zadanie. Albo go nie wykonasz, co dla nich będzie jeszcze lepsze. To nie musi być ani rozsądny scenariusz, ani sytuacja, która ma spore prawdopodobieństwo wystąpienia w rzeczywistości. Wystarczy, że będzie teoretycznie możliwa, i skończy się dużymi stratami kutrów przy minimalnych osiągnięciach. I wtedy natychmiast ogłoszą wyniki tych konkretnych ćwiczeń i oprą na nich cały raport dla Admiralicji.

Harmon przyglądała się jej, nie mogąc słowa z siebie wydusić.

Widząc to, Alice Truman westchnęła ciężko i z rezygnacją.

Jacquelyn Harmon była doskonałym oficerem, ale pochodziła z rodziny całkowicie pozbawionej wojskowych tradycji. W pewien sposób przypominała Honor Harrington, która także wywodziła się z rodziny o niewielkich tradycjach służby w Royal Manticoran Navy i wszystko, do czego doszła, zawdzięczała wyłącznie swym umiejętnościom. Alice Truman zaś była córką wiceadmirała, wnuczką kapitan i kontradmirała oraz prawnuczką komodor, dwóch kontradmirałów i Pierwszego Lorda Przestrzeni, toteż doskonale znała i rozumiała układy, intrygi i machinacje istniejące w Royal Manticoran Navy praktycznie od chwili jej poznania. Była to wiedza, której Jackie Harmon nie była w stanie nigdy posiąść. Truman doskonale wiedziała, w jaki sposób Holderman i jego poplecznicy mogą i jeśli im pozwoli, opóźnią lub doprowadzą do zaniechania całej koncepcji lotniskowców. Była nawet w stanie ich zrozumieć, bo miała świadomość, że robią to z przekonania, iż taki właśnie jest ich obowiązek. Jedynym problemem było to, że nie mogła im na to pozwolić, Królewska Marynarka bowiem desperacko potrzebowała przewagi, jaką gwarantowały rozsądnie użyte lotniskowce.

— Zaufaj mi, Jackie — odezwała się tak łagodnie, jak była w stanie. — Nie powiedziałam, że natychmiast doprowadzą do zaniechania całego pomysłu, bo tego nie są w stanie zrobić: ma zbyt wielu zwolenników i za bardzo jest sensowny. Ale mogą opóźnić wprowadzenie lotniskowców do seryjnej produkcji o rok albo i dwa. A na to nie możemy pozwolić.

— A co ci da to, że go wkurzyłaś?

— A to, że jeśli się całkowicie nie pomyliłam w jego ocenie, Holderman jest w tej chwili tak wściekły, że nie może się wręcz doczekać przybycia do bazy Hancock, zebrania kogo trzeba i wykręcenia założeń jutrzejszych ćwiczeń tak, by postawić na swoim — wyjaśniła radośnie Truman. — I pokombinuje tak, że wynik będzie dla nas taką klęską jak Trzecia Bitwa o Yeltsin dla Amosa Parnella.

— I to ma być ta dobra wiadomość?! — Harmon zbladła.

A Truman zachichotała ze złośliwą satysfakcją.

— To wręcz cudowna wiadomość. Bo widzisz, już wysłałam raport do admirała Adcocka, z kopiami do admirała Caparelliego, wiceadmirał Givens, wiceadmirała Darwersa i wiceadmirał Tanith Hill, w którym wyrażam troskę spowodowaną tym, że założenia ćwiczeń zostały opracowane nierealistycznie.

Harmon wytrzeszczyła oczy i zamarła z opuszczoną szczęką. Wymienieni byli szefami departamentów: uzbrojenia, planowania, budowy okrętów i szkolenia, oraz tworzyli naczelne dowództwo RMN zwane Admiralicją. Do pełnego kompletu brak było tylko admirała Corteza (personel floty) i wiceadmirała Mannocka, głównego chirurga Królewskiej Marynarki.

Truman, widząc jej reakcję, uśmiechnęła się szeroko i dodała:

— Naturalnie nie sugeruję niczyjego celowego działania, ale wyrażam obawę, że z tego powodu kilka ostatnich ćwiczeń nie daje podstaw do pełnej i obiektywnej oceny możliwości kutrów w warunkach bojowych. Ponieważ równocześnie odnoszę wrażenie, iż problem się nasila, zwracam na niego uwagę wszystkich stosownych autorytetów, dokładnie tak jak powinnam. Niestety jakoś tak wyszło, że kopie przeznaczone dla Holdermana i reszty członków komisji gdzieś się zapodziały… a może bosmanmat sztabowy Mantooth zapomniał je wysłać w nawale obowiązków, co oczywiście byłoby strasznym niedopatrzeniem.

— Chcesz powiedzieć…? — Harmon spojrzała na nią z podziwem.

— Że Ich Lordowskie Moście i reszta naszych najwyższych dowódców będzie miała powód, by naprawdę dokładnie przyjrzeć się założeniom każdego ćwiczenia oraz temu, jak i kiedy dokonano w nich zmian. I znajdą bez trudu to, co muszą znaleźć: ciągłe pogarszanie możliwości kutrów, które i tak mimo tego osiągały zwycięstwa i na końcu jedną druzgocącą porażkę. A to spowoduje wzięcie pod lupę ćwiczeń jako całości i nie ma takiej ewentualności, żeby nie odkryli prawidłowości i tego, kto za nimi stoi. A ukoronowaniem będą te ostatnie przegrane przez was ćwiczenia. Coś mi się wydaje, że pan kontradmirał Holderman i pan komodor Paget niedługo będą tłumaczyli się tak gęsto, jak wówczas gdy byli midszypmenami.

— Jezu, Alice…

— Zdecyduj się — zaproponowała uprzejmie Truman. Zaskoczona Harmon zamarła na długą chwilę, nim zrozumiała, o co chodzi.

— Alice. No dobrze: a jeśli on tego nie zrobi? Jeśli poczeka i spreparuje, dajmy na to, ćwiczenia za tydzień? Albo wszystko się sprawdzi, tak jak mówisz, a on się zacznie mścić? W końcu jest admirałem, było nie było.

— Po kolei. Po pierwsze jestem przekonana, że jest za bardzo wściekły, żeby zrezygnować z okazji. Po drugie nawet jeśli poczeka parę dni, w końcu będzie chciał postawić na swoim i pułapka się zamknie. Co się odwlecze, to nie uciecze. A jeżeli będzie chciał się mścić… — Truman wzruszyła ramionami. — Jeżeli zareaguje tak, jak się spodziewam, to nie będzie już groźny, a każda próba odwetu będzie przez wszystkich potraktowana właśnie jako zemsta na podkomendnym, który robił, co do niego należy, podczas gdy pan admirał robił z siebie idiotę. Oczywiście że wszyscy domyślą się, co się naprawdę stało, parę osób domyśli się od razu, ale to akurat nie jest groźne. Będą wiedzieli, dlaczego to zrobiłam, i choć może nie zachwyci ich to, jak kapitan pomógł kontradmirałowi zrobić z siebie idiotę, wątpię, żeby miało to jakieś reperkusje, jeśli chodzi o mnie. Może będę miała jakieś kłopoty, jeżeli któryś z nich znajdzie się w składzie komisji kwalifikacyjnej, gdy będę miała awansować na stopień flagowy, ale tym będę się martwić później. Nie teraz. Poza tym sądzę, że do tego czasu do większości dotrze, jak użyteczne są lotniskowce.

— A jeśli się mylisz i on się nie da sprowokować? — spytała cicho Harmon.

— Jeżeli nie wystarczy to, jak dotąd fałszował założenia ćwiczeń, to moja kariera zakończy się szybciej, niż spodziewa się rodzina — odparła, siląc się na lekki ton, Truman. — Cóż, rodzina się rozczaruje i nie będzie tym zachwycona podobnie jak ja. Ale rodzice będą wiedzieli, dlaczego tak się stało, a to jest dla mnie najważniejsze. Podobnie jak to, że będę w stanie spać spokojnie i patrzeć na siebie w lustrze. A fakt, że załatwiłam tego dupka Holdermana, bo go załatwię, możesz być tego pewna, będzie miłą osłodą końca kariery!



Rozdział XXXII

Dźwięk alarmu był bardzo cichy. Porucznik Gaines zapamiętał to na zawsze. Podobnie jak to, jak w ogóle było cicho i spokojnie przez długi czas. A potem rozległ się ten dźwięk, zupełnie jakby komputer pokładowy odchrząknął, chcąc uprzejmie zwrócić na siebie uwagę. Dopiero potem w koszmarach, które prześladowały go przez lata, zdał sobie sprawę, jak niewłaściwy był to dźwięk.

Wyłączył alarm i sprawdził główną holoprojekcję taktyczną. W jej centrum widać było zimną gwiazdę typu K2, będącą słońcem systemu Seaford 9. Przeniósł wzrok na granicę przejścia w nadprzestrzeń i omiótł ją wzrokiem, szukając symbolu, który musiał gdzieś tam być, bo inaczej nie rozległby się alarm. Znalazł go i pochylił się nad klawiaturą.

Komputer posłusznie uaktywnił niewielki holoprojektor na jego stanowisku. Na razie obraz był niewyraźny, czemu trudno się było dziwić. Widać było jedynie pojedynczy, rozmazany ślad wyjścia z nadprzestrzeni migający na bursztynowo i czerwono na zmianę. Oznaczało to niezidentyfikowany, prawdopodobnie wrogi kontakt. Z odległości większej niż dwie, trzy minuty świetlne nawet najlepsze sensory nie były w stanie rozróżnić liczby czy zidentyfikować wielkości jednostek, które pojawiły się w normalnej przestrzeni, dopóki nie uruchomią one napędów. Dopiero ich sygnatury pozwolą na szacunkową choćby identyfikację gości, toteż czekał cierpliwie.

Najprawdopodobniej był to nie zapowiedziany konwój albo też coraz częściej pojawiający się zwiadowca Ludowej Marynarki. Gaines miał nadzieję, że to będzie właśnie wroga jednostka zwiadowcza, bo wtedy coś się zacznie dziać. Do takich zadań przeciwnik wybierał najlepszych kapitanów, a ich przeloty zawsze były błyskawiczne. Co nie zmieniało faktu, że admirał Hennesy regularnie próbował przechwycić zwiadowcę. Nigdy mu się to nie udało, ale obserwowanie tych prób było dobrą rozrywką, czasami nawet podniecającą. Admirała Santino jeszcze nie widział w akcji, toteż był ciekaw jego reakcji. Jeżeli to był zwiadowca, będzie miał okazję porównać nowego dowódcę sił stacjonujących w systemie ze starym…

Szansa na to była jednak niewielka, bo ślad wyjścia wyglądał na wywołany przez parę jednostek, a nie jedną, co bardziej wskazywało na konwój. Choć z drugiej strony nie można było wykluczyć ewentualności, że przeciwnik tym razem wysłał, dajmy na to, cztery czy pięć jednostek, chcąc dokonać dokładniejszego zwiadu. To, że dotąd tego nie robił, o niczym nie świadczyło, a byłaby to znacznie lepsza rozrywka niż zwykle. Na holoprojekcji zaczęły pojawiać się źródła napędu, powoli wzmacniane i identyfikowane przez komputer.

Powód tej powolności był zrozumiały, choć nie należał do przyjemnych. Istniał bowiem co prawda plan wyposażenia Seaford 9 w pełną sieć wczesnego ostrzegania, taką jaką miały inne systemy, w których znajdowały się bazy RMN, ale jakoś nie wprowadzono go w życie. Gaines podejrzewał, że dokumenty gdzieś zaginęły, gdyż z własnych doświadczeń wiedział, że dział logistyczny był najbliższą, jaką udało się stworzyć człowiekowi, formą zjawiska zwanego czarną dziurą. Każde zamówienie, jakie trafiało w jego pobliże, obojętne czego by dotyczyło, zostawało albo opóźnione, albo przekręcone, albo w ogóle znikało ze znanego wszechświata.

Naturalnie tym razem mógł się mylić, gdyż mimo iż Ludowa Marynarka zbudowała w systemie olbrzymie stocznie, magazyny i umocnienia, zanim sir Yancey Parks nie odebrał jej go, tak naprawdę nigdy nie były one specjalnie ważne dla Royal Manticoran Navy, gdy już znalazły się w jej posiadaniu.

Specjaliści od uzbrojenia i budownictwa okrętowego spędzili ponad rok, zaglądając wszędzie, gdzie się dało (i gdzie się nie dało też) na terenie stoczni i przyległości, oraz zabrali z magazynów próbki najnowszych urządzeń i oprogramowania. A potem wydali zgodną opinię głoszącą, iż Gwiezdne Królestwo i Sojusz nie bardzo mogą znaleźć praktyczne wykorzystanie dla bazy i jej wyposażenia.

Owszem, była większa niż Hancock i teoretycznie RMN powinna czym prędzej ją zająć, przystosować do własnych standardów i włączyć do swego programu budowy okrętów. A choćby nie, to obsadzić większość stoczni remontowych i wykorzystać je do modernizacji stacjonujących w pobliżu jednostek, odciążając w ten sposób bazę Hancock.

Niestety, zarówno pierwszy, jak i drugi pomysł były niepraktyczne, gdyż wyposażenie było, mówiąc zwięźle, przestarzałym złomem w porównaniu z używanym przez stocznie Królestwa, a system nie posiadał ani lokalnej populacji, ani nawet nadającej się do zamieszkania planety i na dodatek leżał zbytnio na uboczu. Konieczna modyfikacja kosztowałaby prawie tyle co zbudowanie nowych stoczni, a Hancock był znacznie lepszym do tego miejscem.

Znaczenie Seaford 9 miał jedynie jako odskocznia do ataków na Zanzibar, Alizon, Yorik i jeszcze parę sąsiednich systemów i dlatego istotne było jego zdobycie. Planowano co prawda zmodernizowanie stoczni remontowych i pomysł ten regularnie powracał, ale jak dotąd zrobiono to jedynie z jedną, na potrzeby czysto lokalne.

Flota po prostu nie miała sił, środków i ludzi, by zrobić coś więcej, co stało się w pełni oczywiste, kiedy rozpoczęto wycofywanie do systemu Manticore jednostek w celu dokonania poważniejszych modernizacji, bez zastąpienia ich innymi. Jasne było, że jeżeli Gwiezdne Królestwo może obyć się bez jakiegoś systemu planetarnego, to właśnie bez Seaford 9. Dlatego też stacjonujące tu siły nie były duże — kontyngent dyżurnych techników i mechaników, by jedyna w miarę nowoczesna stocznia remontowa funkcjonowała, dwie eskadry ciężkich krążowników, flotylla krążowników liniowych, wzmocniony dywizjon superdreadnoughtów i parę niszczycieli. Oraz Stacja Radioelektroniczna Jej Królewskiej Mości Seaford 9 dowodzona przez porucznika Heinricha Gainesa.

Nazwa robiła wrażenie, ale na tym się kończyło — te same powody, dla których uznano system za zbędny dodatek, i te same trudności RMN spowodowały, że zamiast pełnej sieci wczesnego ostrzegania złożonej z sond z nadajnikami grawitacyjnymi trzeciej generacji miał do dyspozycji mniej niż połowę potrzebnych, i to w większości pierwszej generacji. A te były niewiele lepsze od używanych przez lady Harrington w Drugiej Bitwie o Yeltsin. Ich największym mankamentem było powolne przetwarzanie danych i dlatego…

Przestał biadolić, gdyż holoprojekcja nagle rozpłynęła się i uformowała na nowo, gdy komputer zakończył identyfikację. Gaines przyglądał się jej nieświadom, że brwi próbują wejść mu w bezpośredni kontakt z włosami, a w ustach nagle zabrakło śliny.

Identyfikacja nie była pełna — przy ponad połowie obiektów kody pulsowały, co oznaczało przybliżone zidentyfikowanie, które zostanie automatycznie zaktualizowane, gdy tylko pozwolą na to uzyskane dane. Nowo przybyłe jednostki znajdowały się ponad dziesięć minut świetlnych od głównych anten szerokopasmowych czujników stacji, a więc wszystko, co widział, poza informacjami z sond wyposażonych w nadajniki szybsze od prędkości światła, było mocno przestarzałe. Ale i tak wystarczyło, by zmienić jego żołądek w lodowatą bryłę.

Przyglądał się holoprojekcji jeszcze przez moment, po czym wybrał na klawiaturze priorytetowy kod łączności i czekał. Obiektywnie niedługo: pięć do dziesięciu sekund, ale wydawało mu się, że całą wieczność. W końcu usłyszał znajomy znudzony głos:

— Oficer operacyjny grupy, komandor Jaruwalski.

— Tu Sensor Jeden — zameldował, używając stosownego kryptonimu. — Mam ślad wyjścia z nadprzestrzeni niezidentyfikowanych, powtarzam: niezidentyfikowanych okrętów w namiarze 1-7-7 na 0-9-8 względem słońca systemu. Odległość od bazy dziesięć minut pięćdziesiąt siedem sekund świetlnych. Po przybyciu nie nadały kodu identyfikacyjnego.

— Niezidentyfikowane? — znudzenie zniknęło z głosu rozmówczyni i Gaines nieomal zobaczył, jak siada nagle prosto. — Klasy jednostek zostały już zidentyfikowane?

— Nie wszystkie. Sensory grawitacyjne rozpoznały pięćdziesiąt cztery źródła napędu. Jak do tej pory między piętnaście a dwadzieścia to okręty liniowe, a przynajmniej dziesięć to pancerniki. Identyfikacja komputerowa wyłącznie na podstawie sygnatur napędów, ale odczyty są stałe, ma’am.

Przez moment słyszał jedynie ciszę i bez trudu mógł wyobrazić sobie tok myślowy rozmówczyni, bo sam właśnie miał go za sobą. Minimum dwadzieścia pięć okrętów to nie był zwykły rajd. A siły stacjonujące w systemie składały się z trzech superdreadnoughtów i czterech krążowników liniowych. Wniosek był oczywisty — Seaford 9 nie mógł zostać utrzymany.

— Rozumiem i dziękuję, Sensor Jeden — odezwała się Jaruwalski. — Proszę o stały przekaz danych bezpośrednio z sieci. I proszę spróbować je jak najszybciej zweryfikować.

— Aye, aye, ma’am — potwierdził Gaines.

I poczuł olbrzymią ulgę, że przekazał te wieści komuś wyższemu stopniem, kto był na dodatek odpowiedzialny za zajęcie się nimi. Wszystko, co on musiał teraz zrobić, to utrzymywać stały przepływ informacji do okrętu flagowego. I mieć nadzieję, że w jakiś sposób zdoła przetrwać to, co nieuchronnie musiało nastąpić.

A doskonale wiedział co to takiego.



* * *


— Jeżeli do tej pory nas nie zauważyli, to teraz się to zmieniło! — oceniła z zadowoleniem towarzyszka wiceadmirał Ellen Shalus, widząc, jak w holoprojekcji taktycznej zaczynają się pojawiać sygnatury napędów okrętów Royal Manticoran Navy.

Obserwowała je uważnie przez dłuższą chwilę, po czym zmarszczyła brwi i potarła w zamyśleniu podbródek.

Dostrzegł to towarzysz komisarz Randal i spytał zaniepokojony:

— Co się stało?

Shalus wzruszyła ramionami.

— Niby nic, ale widzę za mało ich okrętów — wyjaśniła i spytała oficera operacyjnego: — Jakie siły powinniśmy tu napotkać, Oscar?

— Według najświeższych analiz co najmniej sześć do ośmiu okrętów liniowych i eskadrę krążowników liniowych, towarzyszko admirał — odparł natychmiast towarzysz Levitt, co podobnie jak i jego ton świadczyło, że rozmowa prowadzona jest wyłącznie na użytek podsłuchu.

Shalus spojrzała na Randala i wskazała ruchem głowy holoprojekcję taktyczną.

— Co prawda jesteśmy jeszcze za daleko, by uzyskać dokładne odczyty, ale tam na pewno nie ma eskadry okrętów liniowych ani tuzina krążowników liniowych, towarzyszu komisarzu. Wygląda to na trzy, cztery okręty liniowe i osłonę krążowników.

— Może reszta nie włączyła napędów i czeka w zasadzce? — spytał zaniepokojony Randal. — Albo uaktywniły maskowanie elektroniczne i nie możemy ich dostrzec.

Shalus uśmiechnęła się — ta druga możliwość też jej przyszła do głowy. Pasowałaby do takich cwaniaków jak ci z Królewskiej Marynarki. Pierwsza byłaby głupotą, więc jej w ogóle nie komentowała.

— Nie wiem — przyznała uczciwie. — Jest to możliwe, choć z drugiej strony towarzysz admirał Giscard uprzedzał, że wiele informacji jest starych i mogą być nieaktualne. Nie przeprowadzaliśmy zbyt wielu operacji zwiadowczych w tym rejonie od początku wojny, dlatego między innymi założyliśmy, że przeciwnik będzie się tu czuł bezpiecznie i pewnie. Sądzę, że najbardziej prawdopodobnym wytłumaczeniem jest to, że brakujące jednostki zostały wycofane w celu dokonania przeglądów i modernizacji. Wywiad donosi, że spora część okrętów liniowych RMN wymaga ich, i to od dawna.

— Hmm… — Randal podszedł do jej fotela i wpatrzył się w ekran. — Może pani ocenić, co przeciwnik robi?

— W tej chwili miota się jak stadko przerażonych piskląt — odparła z zimnym uśmiechem. — Nawet jeśli część jednostek uaktywniła maskowanie, i tak nie może ich być wystarczająco dużo, by zdołali nas powstrzymać. Osobiście sądzę, że to, co widzimy, to wszystkie okręty wroga obecne w tym systemie. W tej chwili próbuje dokonać koncentracji sił i zdecydować, jak postąpić. Mamy zasobniki holowane i przewagę w okrętach, że o zaskoczeniu nie wspomnę. Mogą zrobić tylko dwie rzeczy: uciec lub zginąć. W sumie obojętne co wybiorą, choć przyznaję, że wolałabym to drugie.

I coś drapieżnego błysnęło w jej oczach.



* * *


— Chcę usłyszeć, co możemy zrobić! — warknął kontradmirał Eskadry Zielonej Elvis Santino.

Andrea Jaruwalski w ostatniej chwili ugryzła się w język, by nie odpalić czegoś w stylu: „To trzeba było ruszyć grube dupsko i spędzić choć parę godzin na zastanowieniu się, co da się zrobić w podobnej sytuacji, patentowany leniu!”

Santino zastąpił wiceadmirała Hennesy’ego dwa i pół miesiąca standardowego temu i przez cały ten czas nie zdołał ani na niej, ani na reszcie sztabu wywrzeć pozytywnego wrażenia. Owszem, narobił szumu wokół tego, że na dowód zaufania do ich umiejętności zostawił cały sztab poprzednika, zamiast zastępować go swoimi ludźmi. Tyle że mu ani przez moment nie uwierzyła. W jej ocenie Santino po prostu nie miał swojego sztabu. A został tu przysłany, bo choć stanowisko dowódcy placówki Seaford 9 wyglądało w teorii na niezwykle ważne i prestiżowe, naprawdę było na tyle nieistotne, że nadawało się dla nieudaczników, którzy gdzieś indziej mogliby wyrządzić rzeczywiste szkody. Albo też stać się powodem wstydu dla całej Royal Manticoran Nawy — Ktoś taki jak Santino idealnie pasował do systemu potrzebnego Królestwu Manticore jak zasłonka w śluzie powietrznej. A o tym, że jest niekompetentnym leniem, świadczyło choćby to, że nie ustalił regularnego programu ćwiczeń czy choćby odpraw samego sztabu.

Mimo iż wiedziała, że nie tylko ona tak uważa, niczym w głosie czy zachowaniu nie zdradziła pogardy czy braku zaufania. W końcu należało również mieć na względzie własną karierę.

— Zakładając, że Sensor Jeden właściwie zidentyfikował siły przeciwnika, a jestem przekonana, że tak się stało, nie pozostało nam zbyt wiele możliwości, sir — oznajmiła spokojnie i rzeczowo. — Zbliża się do nas co najmniej dwanaście superdreadnoughtów i osiem dreadnoughtów, podczas gdy my mamy trzy okręty liniowe. Przeciwko dwunastu pancernikom i czterem krążownikom liniowym dysponujemy pięcioma krążownikami liniowymi. Sprawa jest prosta, sir: nie jesteśmy w stanie ich powstrzymać przed zajęciem systemu. Po prostu nie mamy na to dość sił. Według mnie jedynym sensownym posunięciem jest natychmiastowa ewakuacja stoczni i ledwie zostanie zakończona, opuszczenie systemu.

— To absurd! — szczeknął Santino. — Nie do przyjęcia! Nie zamierzam być drugą Yeargin i oddać systemu bez walki!

— Z całym szacunkiem, sir, ale nie jesteśmy w stanie z tymi siłami walczyć i przeżyć. I przeciwnik o tym wie — odparła rzeczowo, sprawdzając na ekranie swego komputera dodatkowe informacje. — Jest w odległości dziewięciu minut świetlnych i porusza się z prędkością czterech tysięcy pięciuset kilometrów na sekundę. Zakładając, że dąży do bezpośredniego przechwycenia przy głównej stoczni, za sto siedemnaście minut powinien zacząć wytracać prędkość, a dotrze tu za dwieście pięćdziesiąt dziewięć. To łącznie nieco ponad cztery godziny, panie admirale. To niewiele czasu dla jednostek ewakuacyjnych na rozpoczęcie załadunku załogi stoczni.

— Cholera, jest pani moim zasranym oficerem taktycznym, a nie jakimś pozbawionym jaj cywilem! A może nie martwi pani okazanie tchórzostwa w obliczu wroga? — ryknął Santino donośnie.

Jaruwalski spojrzała na niego rozwścieczona i najbliżej siedzący odruchowo się od niej odsunęli — jej złość biła nie tylko z oczu, ale i z całej postaci.

— Żadne przepisy prawa wojskowego nie wymagają, żebym wysłuchiwała obelg, admirale Santino — oznajmiła głosem o temperaturze płynnego azotu. — Moim obowiązkiem jest podać panu ocenę sytuacji taktycznej wraz z opinią, jakie jest najlepsze w mojej ocenie rozwiązanie. Dla mnie sprawa jest jednoznaczna: dysponujemy trzema okrętami liniowymi o masie dwudziestu pięciu milionów ton, a zbliżają się do nas okręty liniowe o łącznej masie stu czterdziestu siedmiu milionów ton, co oznacza, że przeciwnik ma sześciokrotną przewagę. I to nie biorąc pod uwagę dwunastu pancerników, które im towarzyszą!

— Pani obowiązkiem jest słuchać tego, co mówię, i robić, kurwa, co każę! — ryknął Santino, waląc pięścią w stół.

Aż ją poderwało. Otworzyła usta, by mu odpalić chwilą szczerości, zbyt wściekła, by myśleć o karierze, gdy nagle ją olśniło. I zamarła. W tym właśnie ułamku sekundy zrozumiała bowiem, co tak naprawdę kryje się pod jego chamstwem i złością.

A krył się po prostu strach.

A raczej nie tyle strach, ile przerażenie. I nie było to zwykłe uczucie doznawane przez każdego normalnego człowieka na wieść, że najprawdopodobniej za parę godzin napastnikom uda się go zabić. To było przerażenie przed odpowiedzialnością. I przed tym, co oddanie systemu bez walki może oznaczać dla jego kariery.

Nic w szkoleniu, jakie odebrała, ani w jej dotychczasowej służbie nie przygotowało jej do postępowania z dowódcą tak owładniętym przerażeniem, że jego umysł przestał działać. A z tym właśnie miała do czynienia w tej chwili. I ta świadomość bezradności napełniła ją niespodziewanym spokojem.

Każdy miał prawo się bać, ale żaden dowódca nie miał prawa dać się sparaliżować strachowi i przestać myśleć. A Santino sam się pogrążył — nie dość, że strzępił gębę, wyrażając się pogardliwie o komodor Yeargin i utracie systemu Adler, to przechwalał się, co by zrobił na jej miejscu. A równocześnie przez cały czas nic nie zrobił, tylko wegetował na orbicie.

W jednej kwestii mogła go zrozumieć — zniszczenie sił stacjonujących w systemie Adler wstrząsnęło całą Royal Manticoran Navy, i to dogłębnie. Ludowa Marynarka nie miała prawa robić czegoś takiego. A już na pewno nie im — takie było wewnętrzne i głębokie przekonanie wszystkich, choć oczywiście nikt tego głośno nie powiedział. Oficjalny wyrok wydany sześć miesięcy temu wraz z dokładnym i obiektywnym uzasadnieniem i analizą błędów popełnionych przez Yeargin uznawał ją winną „całkowitego nieprzygotowania i braku inicjatywy oczekiwanej po oficerze flagowym RMN”. Od tego momentu część oficerów bardziej niż śmierci bała się podobnych zarzutów czy też dorobienia się opinii „niewystarczająco ofensywnie nastawionych”.

Elvis Santino właśnie udowodnił, że należał do tego grona. A co gorsza, właśnie udowodnił także, że jest całkowicie nieprzygotowany, brak mu inicjatywy i w ogóle nie nadaje się na dowódcę czegokolwiek, a ten, kto mianował go podporucznikiem, popełnił największy błąd w życiu. I obojętne czy Santino miałby odwagę to przyznać choćby przed swoim sztabem, doskonale o tym wiedział. A to jeszcze powiększało jego przerażenie… i desperackie wręcz zdeterminowanie, by udowodnić wszystkim, że tak nie jest.

Kiedy się odezwała, zrobiła to tak spokojnym i niewyzywającym tonem, na jaki mogła się zdobyć, świadoma, że jedynie w ten sposób może doń dotrzeć:

— To, czego pan czy ja chcielibyśmy, sir, nie zmieni w niczym ani faktów, ani sytuacji taktycznej. A fakty są następujące: przeciwnik ma w graserach przewagę pięć do jednego, w laserach pięć koma pięć do jednego, a w wyrzutniach rakietowych ponad sześć do jednego. To ostatnie naturalnie przy założeniu, że nie mają zasobników holowanych. W tych warunkach…

— Nie oddam tego systemu bez walki, komandor Jaruwalski — przerwał jej Santino głosem niezwykle spokojnym i zdecydowanym.

Było w nim coś, co jeżyło włosy na głowie: tak mówią ludzie ignorujący wszystko, co się wokół dzieje, i przekonani, że to, co im się wydaje, jest ważniejsze od rzeczywistości.

— Zarządzę natychmiastową ewakuację całego personelu stoczni i pozostałych niekombatantów, ale nie ma takiej możliwości, żebym stąd uciekł bez walki — dodał stanowczo. — To nie wchodzi w grę! Znam swoje obowiązki, nawet jeśli inni oficerowie zapominają o swoich.

— Nie mamy szansy stoczyć boju spotkaniowego i prze…

— Nie zamierzam tego robić — przerwał jej, nie podnosząc głosu. — Zapomina pani o zasobnikach holowanych i naszej przewadze w wojnie radioelektronicznej.

— Ludowa Marynarka także dysponuje zasobnikami, sir! — nadal próbowała mówić spokojnie i miała świadomość, że się to jej nie udaje. — A z danych wywiadu wynika, że wykorzystują coraz szerzej technologię przemyconą z Ligi do modyfikowania…

— Ich zasobniki są gorsze od naszych! A nawet jeśli nie, to ich obrona antyrakietowa i elektronika są znacznie gorsze. Możemy się do nich zbliżyć, oddać salwę, ledwie znajdziemy się w zasięgu maksymalnego skutecznego ognia, i wycofać się. Wszystkie superdreadnoughty mają nowe kompensatory, więc nigdy nie zdołają nas dogonić. A równocześnie w ten sposób uniemożliwimy im pogoń za jednostkami ewakuacyjnymi.

Widząc błysk i wyraz jego oczu, Jaruwalski poczuła przerażenie. A ostatnie zdanie wręcz ją dobiło. Kretyn właśnie znalazł taktyczne uzasadnienie własnego obłędu. To, co wymyślił, oznaczało zniszczenie wszystkich okrętów i śmierć załóg. Mieli zginąć tylko dlatego, że był zbyt głupi i zbyt przerażony, by dotarło doń, co powinien zrobić. A teraz nabrał przekonania, że uda mu się zatuszować własną głupotę i bezczynność. Nie docierało do niego, że żaden dupochron nie będzie mu potrzebny, bo martwi nie piszą raportów. A ten pomysł był samobójstwem. I to bezsensownym.

— Nie ma znaczenia, sir, czy nasze zasobniki są lepsze, jeśli przeciwnik ma ich kilkakrotnie więcej. A ma — powiedziała tak rzeczowo, jak potrafiła. — A…

— Jest pani zwolniona ze stanowiska oficera operacyjnego — warknął Santino, nie pozwalając jej skończyć. — Potrzebuję ducha ofensywnego, a nie tchórzostwa!

Jaruwalski podskoczyła jak spoliczkowana i zbladła z wściekłości.

— Moim obowiązkiem jest podać panu jak najlepszą ocenę tak… — zaczęła.

Przerwał jej kolejnym uderzeniem pięścią w stół, które zabrzmiało jak wystrzał.

— Powiedziałem, że jest pani zwolniona! — wrzasnął. — A teraz won stąd! Nie chcę pani w ogóle widzieć na okręcie, Jaruwalski! Jeśli komuś brak odwagi, to nie ma tu czego szukać!

Wpatrywała się w niego, nie mogąc z wściekłości wydusić słowa.

— Za pięć minut wydam rozkaz ewakuacji. Jest pani nim objęta i wynoś się pani z mojego okrętu!

— Panie admi…

— Cisza! — ryknął.

Posłuchała, wiedząc, że stała się ogniskową jego obłędnego strachu, przez który nic się nie przebije. I nie mając pojęcia, co zrobić, bo to był czysty idiotyzm. Jedynym oficerem, z którego zdaniem w podobnej sytuacji musiał liczyć się każdy dowódca, był jego oficer taktyczny lub w sztabie oficer operacyjny. A on właśnie nie miał zamiaru jej słuchać…

Santino dziabnął wściekle paluchem w klawisz interkomu.

— Kapitanie Tasco, właśnie zwolniłem ze stanowiska i obowiązków komandor Jaruwalski — oznajmił Santino jadowicie, nie spuszczając z niej pałających oczu. — Chcę, by natychmiast opuściła okręt. Dostarczy pan pinasę, która niezwłocznie przewiezie ją na jednostkę ewakuacyjną, obojętne którą. Aha, gdyby okazało się to konieczne, może pan kazać pułkownikowi Wellermanowi usunąć ją z HMS Hadrian pod strażą.

Interkom milczał przez dobre dziesięć sekund.

— Sir — Tasco był zdecydowanie wstrząśnięty — jest pan pewien, że to słuszna decyzja? Nie…

— Całkowicie pewien, kapitanie! — przerwał mu Santino lodowato.

I puścił klawisz, przerywając połączenie.

— Wynoś się! — warknął do Jaruwalski.

I odwrócił się do niej plecami, spoglądając na pozostałych, bladych jak trupy członków swego sztabu.

Ona też na nich popatrzyła.

Kolejno na każdego.

Żaden nie spojrzał jej w oczy. I żaden się nie odezwał.

Dla nich stała się uosobieniem zarazy, kimś, kogo kariera właśnie się skończyła. Bo rzeczywiście się skończyła — było bez znaczenia, czy miała rację czy nie i jaki będzie wynik bitwy. Znaczenie miało jedynie to, że dowodzący placówką pozbawił ją stanowiska i wyrzucił z okrętu pod zarzutem tchórzostwa. I nikt nie odważył się spojrzeć jej w oczy w obawie, że to wystarczy, by zaraza przeniosła się i na niego.

Miała ochotę wrzasnąć i skląć ich, żeby przestali zachowywać się jak banda durniów — wspólnie mogliby pozbawić Santino dowodzenia i uratować okręty i życie. Nie zrobiła tego, bo wiedziała, że to nic nie da, choć wszyscy zdawali sobie sprawę, że to ona ma rację. Byli jej przyjaciółmi… a żaden nie miał dość odwagi, by przeciwstawić się idiocie nieprzytomnemu ze strachu. Woleli iść na śmierć i skazać na nią tysiące ufających im podkomendnych, niż zaryzykować własne kariery…

Miała ochotę splunąć, ale powstrzymała się ostatkiem przyzwoitości. Wiedziała, że nie zobaczy ich już żywych, a idących na śmierć nie zegna się pogardą.

Odwróciła się i bez słowa wyszła z sali.



* * *


Przynajmniej ewakuacja przebiegała planowo, co po serii nieszczęść z ostatnich paru godzin zaczęło napawać porucznika Gainesa optymizmem. Dotarł do końca korytarza łączącego śluzę pinasy z galerią pokładu hangarowego HMS Cantrip, złapał poręcz i zeskoczył za linię oznaczającą granicę pokładowej grawitacji ciężkiego krążownika.

— Gaines, Heinrich O., porucznik — przedstawił się czekającej tam młodej dziewczynie w stopniu chorążego z lekkim obłędem w oczach.

Ta błyskawicznie wpisała jego dane do elektrokarty, na którą najwyraźniej miała zgrany spis personelu przesłany przez komputer Orbitalnej Bazy numer Trzy.

Elektrokarta bipnęła prawie natychmiast i chorąży odwróciła się do dyżurnego oficera pokładu hangarowego w randze porucznika.

— To ostatni, sir! — oznajmiła głośno. — Wszyscy potwierdzeni i obecni na pokładzie, sir!

Porucznik podziękował jej ruchem głowy i pochylił się nad komunikatorem.



* * *


— Ostatnia jednostka ewakuacyjna wyruszyła w drogę, sir — zameldował kapitan Justin Tasco.

Wiedział, że jego głos brzmi płasko i nienaturalnie, ale nawet nie próbował tego zmienić. Usiłował przemówić Santino do rozumu, ale jego argumentacja została gwałtownie, by nie rzec po chamsku, przerwana. Nie spodziewał się czegoś podobnego. A teraz nie miał już wyjścia — musiał wypełnić obowiązek, choć wiedział, że jest to idiotyzm i marnotrawstwo.

— Doskonale — niewielki ekran łączności fotela kapitańskiego ukazywał radośnie wyszczerzoną gębę Santino. — Usunął pan tę dzi… komandor Jaruwalski z okrętu?

— Zgodnie z pańskim rozkazem — odparł drewnianym tonem Tasco.

Przez dwa lata był kapitanem flagowym wiceadmirała Hennesy’ego i cały ten czas współpracował blisko z Andreą Jaruwalski, ale był jedynie kapitanem, a przepisy wyraźnie zabraniały „komentarzy podważających autorytet starszego rangą oficera”. To, że skretyniałe ścierwo przypadkiem dowodzące w systemie nie miało już autorytetu wśród najbliższych współpracowników, było bez znaczenia. Natomiast żałował, że nie może mu powiedzieć, co o nim myśli.

— Pinasa dostarczyła ją na pokład HMS Cantrip osiemnaście minut temu — dodał, nie kończąc wypowiedzi zwyczajowym „sir”.

W końcu słowo to było oznaką szacunku.

— Doskonale, Justin! W takim razie każ obrać kurs i ruszamy!

— Jak pan sobie życzy, admirale — odparł Tasco beznamiętnie.

I zaczął wydawać rozkazy.



* * *


Pomimo niskiej rangi Gaines zdołał wkręcić się na mostek ciężkiego krążownika, wykorzystując przywilej należny dowódcy stacji „Sensor Jeden”. To, że w praktyce już nie był dowódcą, a stacja niedługo przestanie istnieć, było zupełnie inną sprawą, na którą nikt w panującym zamieszaniu nie zwrócił uwagi. Stanął sobie skromnie pod ścianą, żeby nikomu nie leźć w oczy, ale pozycję wybrał tak, by widzieć wyraźnie główną holoprojekcję taktyczną. Chwilę zajęło mu zorientowanie się, co widzi. A potem zamarł.

— Co, do cho…? — jęknął, obserwując, jak główne siły stacjonujące w systemie opuszczają orbitę.

Ale nie po to, by eskortować wyznaczone do przeprowadzenia ewakuacji okręty, ale po to, by obrać kurs prowadzący na spotkanie wroga!

— Co oni do cholery, wyprawiają?! — mruknął, nie mogąc powstrzymać się od zadania tego w sumie retorycznego pytania.

— Wykonują bezsensowny rozkaz durnia, który oficjalnie zamierza „odciągnąć przeciwnika od nas” — odparł zmęczony sopran z prawej.

Zaskoczony tonem i treścią wypowiedzi Gaines odwrócił się czym prędzej. Obok stała czarnowłosa kobieta o jastrzębich rysach ubrana w skafander próżniowy z insygniami pełnego komandora. I naszywką na piersi. Gaines przeczytał ją odruchowo i dostrzegł najbardziej zmęczone i pełne świadomości klęski oczy, jakie w życiu widział.

— Jak to „odciągnąć?! — wykrztusił. — Przecież nikt nas nie ściga!

Odwróciła głowę i przyjrzała mu się z namysłem. A potem wzruszyła ramionami.

— Słyszał pan określenie „dla honoru bandery”, poruczniku? — odpowiedziała pytaniem.

— Oczywiście, ma’am.

— A wie pan, skąd się wzięło?

— No, cóż… prawdę mówiąc nie.

— Jeszcze w czasach flot nawodnych na Ziemi istniała taka tradycja w jednej z nich, niezbyt bojowej, ale prawdę mówiąc, zapomniałam której. Datowała się jeszcze z okresu żaglowców, czyli z zupełnie zamierzchłej przeszłości. To w sumie nieważne… — wzruszyła ramionami i odwróciła się ku holoprojekcji, ale nie przestała mówić. — Chodzi o to, iż przyjęto w niej zasadę, że gdy kapitan jakiegoś okrętu znalazł się w obliczu wroga, którego bał się zaatakować, lub też uznał, że nie zdoła takiej walki wygrać, oddawał jedną salwę burtową i opuszczał banderę tak szybko, jak tylko mógł. Salwa była z zasady wystrzeliwana z burty przeciwnej niż zwrócona ku przeciwnikowi, żeby go nie zirytować i nie skłonić do odpowiedzi.

— Dlaczego?

— Dlatego że opuszczenie flagi czy też bandery, bo obie nazwy funkcjonowały równolegle, było ówczesnym odpowiednikiem wyłączenia ekranu — odparła takim samym nieobecnym tonem Jaruwalski. — Poddawał okręt, ale ponieważ wystrzelił wcześniej salwę, miał dupochron i nie można go było oskarżyć o tchórzostwo czy kapitulację bez walki.

— Przecież to szczyt idiotyzmu! — zirytował się Gaines. — I on…?

— Właśnie tak — zgodziła się posępnie. — Głupota, jak widać, nie była wyłącznie specjalnością naszych przodków.



* * *


— Co oni, do cholery, wyprawiają?! — zdumiał się towarzysz komisarz Randal.

— Nie jestem pewna — w głosie towarzyszki wiceadmirał Shalus niedowierzanie walczyło z nadzieją.

A potem oderwała wzrok od holoprojekcji taktycznej i uśmiechnęła się tak, że na pomoście flagowym powiało chłodem.

— Ale nie narzekam, towarzyszu komisarzu — dodała. — Przeciwnik jest bowiem tak miły, że spełnił moje marzenie… Oscar, kiedy znajdziemy się w maksymalnym zasięgu skutecznego ostrzału rakietowego?

— Za siedem minut, towarzyszko admirał — zameldował oficer operacyjny.

— Doskonale — powiedziała miękko. I uśmiechnęła się z rozmarzeniem.



* * *


— Jesteśmy w maksymalnym zasięgu skutecznego ognia, panie admirale — zameldował kapitan Tasco. — Mam wydać rozkaz otwarcia ognia?

— Jeszcze nie, poczekajmy chwilę. To będzie tylko jedna salwa, więc nie chciałbym jej zmarnować.

— Sądząc po ich przyspieszeniu, także mają zasobniki holowane — ostrzegł Tasco.

— Zdaję sobie z tego sprawę, kapitanie — ton Santino znacznie ochłódł. — I wydam komendę do otwarcia ognia, kiedy uznam to za stosowne. Czy to jasne?

— W zupełności — prychnął Tasco.



* * *


— Pewnie sobie wyobraża, że odpali jedną salwę ze wszystkiego, co ma, łącznie z zasobnikami, i ucieknie dzięki większej mocy kompensatorów — ocenił towarzysz komandor Levitt.

Shalus przytaknęła ruchem głowy.

Ledwie mogła uwierzyć, że ktokolwiek, a zwłaszcza oficer flagowy Royal Manticoran Navy, mógł być takim idiotą, ale stanowiło to jedyne wytłumaczenie postępowania przeciwnika.

Znajdowali się w odległości sześciu i pół miliona kilometrów od siebie i choć obie strony wytracały już prędkość, odległość ta nadal się zmniejszała. Nim przeciwnik rozpoczął ten samobójczy manewr, jej eskadra poruszała się z prędkością czterystu kilometrów na sekundę, co oznaczało, że nie zdołałaby go dogonić ani też ostrzelać, gdyby z pełną prędkością skierował się z orbity ku granicy przejścia w nadprzestrzeń. Czyli miała do czynienia z oficerem głupszym od przeciętnej dopuszczalnej.

Chyba że wywiad aż tak drastycznie mylił się w ocenie możliwości uzbrojenia i wyposażenia okrętów RMN. Jeżeli oficer dowodzący okrętami Królewskiej Marynarki nie był durniem, lecz zdawał sobie sprawę z przewagi technicznej, jaką dysponował, i podjął starannie skalkulowane ryzyko, to sukces operacji „Ikar” znalazł się pod dużym znakiem zapytania. Natomiast sama nie mogła uwierzyć w taką możliwość — przeciwnik dysponował nie więcej niż pięćdziesięcioma zasobnikami, podczas gdy ona miała ich trzysta dwadzieścia osiem. Żadna elektronika ani obrona przeciwrakietowa nie mogła, zrównoważyć takiej dysproporcji.

— Oni są już martwi — usłyszała czyjś szept. — Tylko jeszcze o tym nie wiedzą.

Kiwnęła głową, w pełni zgadzając się z tą oceną.



* * *


— Proszę skoncentrować ogień na dwóch czołowych superdreadnoughtach — polecił Santino.

— Według rozkazu, panie admirale — potwierdził kapitan Tasco.

Santino uśmiechnął się złośliwie.

Nawet po wydzieleniu pełnej eskadry ciężkich krążowników do przeprowadzenia ewakuacji i tak pozostały mu pięćdziesiąt cztery zasobniki. Wraz z wyrzutniami pokładowymi dawało to prawie dziewięćset rakiet w pierwszej salwie. Taka lawina pocisków powinna bez większego trudu przeładować obronę antyrakietową prowadzącego elementu.

Santino uśmiechnął się ze złośliwą satysfakcją — jeżeli zniszczy te dwa okręty liniowe, nikt nie będzie mógł mieć do niego pretensji, bo nic w całym systemie nie było dla RMN tyle warte. Dla przeciwnika i owszem, na pewno było tu dużo użytecznych konstrukcji, ale to już sprawa oceny. A w takiej sytuacji nikt nie będzie mógł powiedzieć, że nie zmusił wroga do zapłacenia wysokiej ceny za złom i…

— Nieprzyjaciel wystrzelił rakiety! — krzyknął ktoś. — Wielo… O Jezu!



* * *


— Ognia! — rozkazała towarzyszka wiceadmirał Shalus.

I trzysta dwadzieścia osiem zasobników holowanych odpaliło rakiety. Ponieważ miały one nieco mniejszy zasięg i zdecydowanie gorszą elektronikę niż te używane przez Królewską Marynarkę, by to nadrobić, zasobniki zamiast dziesięciu zawierały po szesnaście wyrzutni. Oprócz nich wszystkie okręty liniowe Zespołu Wydzielonego 12.1 wystrzeliły także salwy burtowe, dodając tysiąc pięćset rakiet do pocisków z zasobników.

Łącznie w stronę okrętów Santino pomknęło ponad sześć tysięcy siedemset rakiet.



* * *


Elvis Santino kurczowo zaciskał dłonie na poręczach fotela, gapiąc się na obraz widoczny w holoprojekcji. W jego wytrzeszczonych oczach było jedynie czyste przerażenie. To było niemożliwe! Wiedział, że tak jest, ale jednocześnie widział, że to się jednak dzieje. W głośniku ekranu łączności słyszał rozkazy kapitana Tasco próbującego ratować okręt, ale sam nie był w stanie nic zrobić ani nic powiedzieć.

Komandor porucznik Uller pełniący obowiązki oficera operacyjnego po wyrzuceniu komandor Jaruwalski wydał polecenie odpalenia rakiet, nie mogąc doczekać się rozkazu od dowódcy placówki. Jednak ich salwa wyglądała wręcz rachitycznie w porównaniu ze ścianą śmierci pędzącą w ich stronę.

Santino zacisnął powieki, jakby w ten sposób był w stanie uniknąć spojrzenia prawdzie w oczy.

Tak wywiad, jak i Jaruwalski ostrzegali go, ale im nie wierzył. Znał raporty i zapoznał się z analizami, ale w nie nie uwierzył. Widział kiedyś takie rakietowe tsunami i jego skutki — ale to było jego własne tsunami. Nigdy nie ujrzał, by przeciwnik odpowiedział czymś zbliżonym, i dlatego był święcie przekonany, że nigdy czegoś takiego nie zobaczy.

Teraz wiedział, że się pomylił.

Choć w sumie nie aż tak bardzo — zobaczył to, było nie było, tylko raz w życiu.



* * *


Heinrich Gaines i Andrea Jaruwalski odruchowo przysunęli się bliżej siebie, z chorobliwą fascynacją przyglądając się holoprojekcji. Cantrip był bezpieczny — napastnicy nie mogli go ani dogonić, ani ostrzelać, nim osiągnie granicę wejścia w nadprzestrzeń. Podobnie jak reszta okrętów ewakuacyjnych miał zbyt dużą przewagę prędkości, by mogło być inaczej. Zresztą napastnicy nawet nie próbowali zmieniać kursu w pogoni za czymś tak nieistotnym. Najprawdopodobniej nie zrobiliby tego, nawet gdyby konwój osłaniały wszystkie pozostałe okręty placówki Seaford 9. Skoro te jednak same pchały się im w ręce…

Gaines odczytał informacje wypisane przy symbolach rakiet wystrzelonych przez okręty Ludowej Marynarki i jęknął.

Andrea Jaruwalski nie jęknęła — obserwowała to wszystko jakby z boku. Wywiad floty oceniał, że dzięki przemytowi technologii z Ligi Solarnej obrona antyrakietowa przeciwnika poprawiła się o piętnaście procent; z tego co właśnie widziała, wynikało, że o dobre dwadzieścia procent. Co do samych rakiet trudno jej było ocenić, gdyż taka liczba musiała po prostu przeładować komputery antyrakietowe ostrzelanych jednostek.

Rakiety wroga dotarły w zasięg skutecznego ognia i przestała myśleć o czymkolwiek. Obrona antyrakietowa spisała się doskonale, ale było fizyczną niemożliwością, by poradziła sobie z wystarczającą ich ilością. Prawie cztery tysiące rakiet dotarło na wyznaczoną odległość od celów i eksplodowało, siejąc wokół śmiercionośnymi promieniami impulsowych laserów. Trafiały wszędzie, tworząc jedno morze ognia i śmierci — w ekrany, w osłony burtowe oraz w nie osłonięte dzioby i rufy.

Równie szybko wszystko się skończyło — w ciągu sekund w przestrzeni wykwitł łańcuszek minisupernowych, a potem zapanował spokój. Z trzech superdreadnoughtów, czterech krążowników liniowych i ośmiu ciężkich krążowników po dziewiętnastu sekundach od eksplozji pierwszej głowicy laserowej pozostały dwa uszkodzone ciężkie krążowniki, poszarpany wrak krążownika liniowego i śladowe ilości szczątków.

Ktoś cicho i namiętnie klął głosem, w którym słychać było łzy…

A przeciwnik wystrzelił drugą salwę już tylko z pokładowych wyrzutni…

I tak okazała się wystarczająca, by dobić resztki sił Santino.

Salwa wystrzelona przez okręty Królewskiej Marynarki także dotarła do celu. Superdreadnought Ludowej Republiki zmienił się w kulę ognia, a drugi wypadł z szyku, wypluwając chmurę powietrza i rój kapsuł ratunkowych. Natomiast reszta parła ustalonym kursem, aż dotarła na odległość umożliwiającą skuteczny ostrzał bazy i stoczni orbitalnych.

Przez cały ten czas Andrea Jaruwalski nie spuściła wzroku z holoprojekcji taktycznej.

Zrobiła to dopiero, gdy pierwsze rozbłyski nuklearnego ognia zaczęły niszczyć instalacje. Dopiero wówczas poczuła się w pełni pobita i bezużyteczna.

Odwróciła się i powoli poszła ku wyjściu.



Rozdział XXXIII

— Słyszałeś?! Przecież to ludzkie pojęcie przechodzi! — Scooter Smith był wyraźnie wstrząśnięty, choć nie na tyle, by zapomnieć, że należy mówić szeptem.

W końcu obaj z Maxwellem i innymi mechanikami pokładowymi skrzydła siedzieli w sali odpraw, słuchając, jak porucznik Gearman przedstawia założenia najbliższych ćwiczeń.

Komandor Stackowitz i kapitan Harmon miały przeprowadzić odprawę z dowódcami dywizjonów, ale dopiero później. Ponieważ nadal najwięcej wagi poświęcano nowym reaktorom, mechanicy jako pierwsi dowiadywali się o wszystkim. To, czego właśnie dowiedział się Scooter, znacznie podniosło mu poziom adrenaliny.

— A niech sobie przechodzi. Może w tę i nazad, jak lubi — ocenił spokojnie Maxwell, i korzystając z osłony, jaką dawali siedzący przed nim, podrapał się energicznie pod pachą. — Szarża zdecydowała się dokopać Minnie. No to dokopie. Nigdy nie brałeś w czymś takim udziału czy jak?

— I to wszystko, co masz na ten temat do powiedzenia? — Scooter przyjrzał mu się niezbyt życzliwie.

— To, co mamy do powiedzenia ja albo ty, gówno kogo obchodzi. Liczy się tylko to, że ta dupa Holderman zdecydował, że przegramy ćwiczenia. Pojęcia nie mam, czego się na nas uwziął, ale nic na to obaj nie poradzimy, więc może byś się trochę mniej wkurzał? Albo na kogo innego?

— Nigdy nie wychylasz łba ze skrzynki z narzędziami?

— Się oduczyłem — przyznał z krzywym uśmieszkiem Maxwell. — Jak by nie było, mam trochę większe doświadczenie w unikaniu oficjalnych rugań niż ty, mój chłopcze.

— Fakt! — zgodził się Scooter. — W tej kwestii masz większe doświadczenie niż ktokolwiek we flocie, Kluczuś!

— Cios poniżej pasa — zauważył smętnie Maxwell — ale czego się można spodziewać po kimś takim…

Smith wyszczerzył zęby, ale obrzydzenie mu nie minęło.

Musiał natomiast przyznać rację Maxwellowi. I to w dwóch sprawach. Po pierwsze obaj byli bezsilni, po drugie Holderman zdołał przekonać komisję, by założenia ćwiczeń ustalono tak, aby Minotaur nie mógł ich wygrać. Dlatego kutry dostały rozkaz zaatakowania bazy Hancock bez użycia maskowania elektronicznego. Atak mógł być przeprowadzony z dowolnym przyspieszeniem, z dowolnego kierunku i rozpocząć się w dowolnym miejscu, ale w jego trakcie nie wolno było używać wyposażenia radioelektronicznego, należącego do najnowocześniejszych w całej Królewskiej Marynarce, w większym zakresie niż standardowy. A na dodatek zredukowano skuteczność ich aktywnych środków obrony antyrakietowej o czterdzieści procent, aby „odzwierciedlić prawdopodobne modyfikacje przeprowadzone przez przeciwnika w zakresie wzmocnienia odczytu danych i kontroli ognia”.

Co było pieprzeniem kotka za pomocą młotka, o czym Smith doskonale wiedział. I nie tylko Smith.



* * *


Jedyną zaletę stanowiło to, że ćwiczenia miały być prawdziwe, a nie symulowane, co uniemożliwiało Holdermanowi i jego kumplom zmiany założeń w ich trakcie. Co prawda jak dotąd tego nie zrobili, ale Scooter miał dziwną pewność, iż jedynie dlatego, że na to nie wpadli.

W przeciwieństwie też do Maxwella miał silne podejrzenia odnośnie do tego, co sprowokowało Holdermana, i zastanawiał się, co też napadło starą, że zrobiła coś tak głupiego.

Najprostsza odpowiedź było taka, że kapitan też człowiek i zdarzy mu się coś spieprzyć. W sumie ciekaw był, co Harmon wymyśli — oprócz sensorów bazy miało ich szukać jeszcze pięć superdreadnoughtów i krążowniki liniowe osłony. Jak na jedno skrzydło kutrów rakietowych i jeden lotniskowiec było to dużo za dużo. Ale Harmon i Stackowitz to stare wygi, i do tego sprytne. Był pewien, że wymyślą sposób skrytego dotarcia znacznie bliżej celu, niż się Holdermanowi w najgorszym koszmarze przyśniło. Nie wiedział tylko jaki.



* * *


— Ile zostało do wyjścia z nadprzestrzeni? — spytała towarzyszka kontradmirał Kellet.

Pytanie skierowane było do oficera astronawigacyjnego i zbiegło się przypadkiem z pojawieniem się na pomoście flagowym pancernika Ludowej Marynarki Schaumberg towarzyszki komisarz Ludmiły Penevski.

— Sześć godzin i czterdzieści trzy minuty, towarzyszko admirał — zameldowała towarzyszka komandor Jackson.

— Doskonale — potwierdziła Kellet i spojrzała na towarzyszkę komisarz.

Ta przez moment nie zareagowała w żaden sposób, po czym uśmiechnęła się.

— Ludzie wyglądają na spokojnych i pewnych siebie — zauważyła cicho Penevski, podchodząc do fotela.

Razem zbliżyły się do holoprojekcji taktycznej.

— Dlaczego mieliby nie być? — zdziwiła się Kellet. — Co prawda byłabym szczęśliwsza, mając kilka prawdziwych okrętów liniowych, ale i tak jestem przekonana, że damy sobie radę z siłami, które zastaniemy w systemie.

— Nawet jeżeli będą tam superdreadnoughty? — spytała cicho Penevski.

Tym razem to Kellet się uśmiechnęła. Był to bardziej grymas niż uśmiech, pozbawiony śladu wesołości, za to pokazujący zęby niczym u głodnego drapieżnika.

— Różnica w sprzęcie, zwłaszcza w elektronicznym, dzieląca nas od Królewskiej Marynarki nie jest już taka jak na początku wojny — wyjaśniła. — Przeciwnik nadal posiada przewagę, ale już nie taką jak kiedyś. W naszej ocenie dzięki transferowi technologii zmniejszyła się ona co najmniej o połowę. Przez ostatnie parę lat największym atutem RMN nie była jakość sprzętu, lecz to, że dysponowała zasobnikami holowanymi w przeciwieństwie do nas. Dawało jej to olbrzymią przewagę pierwszej salwy. Często taką, że była ona rozstrzygająca. W tym przypadku najistotniejsza jest liczba rakiet, a nie różnice w jakości obrony antyrakietowej. Teraz my też mamy zasobniki, i to mające po szesnaście, a nie po dziesięć rakiet. A to oznacza, że szanse po raz pierwszy się wyrównały, towarzyszko komisarz.

— Tak to właśnie rozumiem, ale nie ma sensu udawać, że jestem równie obeznana z techniką jak pani, towarzyszko admirał. Dlatego jest mi trudniej zaakceptować teoretyczne wyliczenia i prognozy. Nie rozumiem po prostu do końca założeń, na których są one oparte… zwłaszcza tego, co pani zdaje się uważać, czyli że ponownie zaczęła się liczyć głównie skuteczność naszej aktywnej obrony przeciwrakietowej.

— Bo tak jest w istocie, a sprawa przedstawia się w sumie dość prosto, ale nie tak łatwo jest to przystępnie wytłumaczyć. Zastanówmy się…

Kellet umilkła, rzeczywiście zastanawiając się, jak to wyjaśnić metodą łopatologii stosowanej. Penevski zjawiła się na okręcie ze trzy miesiące temu i nadal poznawały się wzajemnie. Była natomiast jedna rzecz, którą już odkryła, a której towarzyszka komisarz wcale nie ukrywała — była mianowicie gotowa przyznać się, gdy czegoś nie wiedziała. A to była tak olbrzymia zaleta, że kontradmirał Kellet gotowa jej była wybaczyć całą masę drobnych wad.

— W sumie pojedynek rakietowy sprowadza się do liczb — podjęła — a to dlatego, że teoria prawdopodobieństwa nie ma ulubieńców. Zagłuszacze, cele pozorne i inne elektroniczne cuda są w stanie ogłupić i odciągnąć od celu pewną liczbę rakiet. Im są lepsze, tym większą, ale zawsze jest to jedynie drobna część nadlatujących. A kiedy rakieta uzyska pewny namiar celu i ma paliwo, by manewrować do samego końca ataku, jedynym, co może ją powstrzymać, jest albo antyrakieta, albo trafienie z działka laserowego.

Zrobiła przerwę i spojrzała pytająco na słuchaczkę. Ta kiwnęła głową na znak, że jak dotąd rozumie.

— Każdy okręt, eskadra czy grupa wydzielona ma określoną górną granicę rakiet, jaką może zniszczyć jej obrona antyrakietowa. Zależy ona od czułości sensorów, oprogramowania komputerów oraz ich pojemności i szybkości oraz od ilości i celności systemów uzbrojenia, które można wykorzystać do niszczenia nadlatujących rakiet. Od początku wojny Royal Manticoran Navy we wszystkich kwestiach poza ostatnią miała znaczną przewagę. Podobnie jak w jakości głowic samonaprowadzających, ale to osobny temat i w tej chwili go zostawmy, bo tylko zaciemniłby obraz. Nasze rakiety i sprzężone działka laserowe są praktycznie tej samej jakości, a my nieco lepiej wykorzystujemy główne uzbrojenie energetyczne w roli obrony antyrakietowej. Natomiast lepsza elektronika połączona z monopolem na zasobniki holowane dawała dotąd Królewskiej Marynarce znaczną przewagę w pojedynkach artyleryjskich. Teraz dzięki przemytowi z Ligi Solarnej zmniejszyliśmy przewagę RMN w elektronice z trzydziestu pięciu procent do jakichś piętnastu czy szesnastu. A co ważniejsze, dysponujemy zasobnikami i możemy zalać obronę przeciwrakietową przeciwnika nawet liczebniejszymi salwami, niż on dotąd był w stanie, zaczynając od bitwy o Hancock. Co to oznacza w praktyce, najlepiej będzie widać, jeśli porównamy siły obu stron w naszym fragmencie operacji „Ikar”. Według ocen wywiadu w systemie może na nas czekać maksymalnie eskadra superdreadnoughtów, druga krążowników liniowych oraz dwadzieścia do trzydziestu krążowników i niszczycieli osłony. Zakładając, że dotychczasowe walki są wyznacznikiem, przeciwnik wybierze kompromis między maksymalną liczbą zasobników a ograniczeniem przyspieszenia przez nie wywołanym. Dlatego też można przyjąć, że ich okręty liniowe będą miały po dziesięć do dwunastu zasobników, krążowniki liniowe po cztery, a ciężkie krążowniki po dwa. Czyli przyjmując najgorszy wariant, przeciwnik będzie dysponował stu czterdziestoma czterema, dodać czterdzieści osiem i trzydzieści dwa… co daje łącznie dwieście czterdzieści cztery zasobniki z dwoma tysiącami dwustoma czterdziestoma rakietami. My natomiast mamy znacznie większe możliwości holowania, a nowe ciężkie krążowniki klasy Mars dysponują olbrzymim zapasem energii napędów w stosunku do mocy kompensatorów.

Żeby nie wprowadzać zamieszania, zdecydowała się nie wyjaśniać dlaczego. A powód był prosty — Ludowa Marynarka miała nadzieję zdobyć nie uszkodzony egzemplarz nowego typu kompensatora bezwładnościowego albo też dostać jego plany z Ligi, której inżynierowie powinni je już opracować. Dlatego zaprojektowano nową klasę ciężkich krążowników o dostosowanych do nich parametrach napędów. Ponieważ dotychczas żadna z ewentualności nie nastąpiła, jednostki klasy Mars dysponowały olbrzymim zapasem mocy, co miało zresztą swoją dobrą stronę. Mogły stracić więcej węzłów napędu niż inne, nim odbijało się to na ich przyspieszeniu. Mogły też holować dwukrotnie więcej zasobników niż okręty RMN klasy Star Knight, o co nikt ich nie podejrzewał, bo traciły tyle samo przyspieszenia. Naturalnie gdyby były wyposażone w kompensatory nowego typu, mogłyby holować ich trzy razy więcej, ale to chwilowo było jedynie gdybanie. Jeśliby to kiedykolwiek nastąpiło…

Kontradmirał Kellet wzięła się w garść i zmusiła do przerwania marzeń. Wróciła do rzeczywistości i dokończyła:

— Oznacza to, że rozpoczniemy bitwę, mając po dwanaście zasobników za każdym pancernikiem i po sześć za ciężkim krążownikiem. Zmniejszy to co prawda nasze maksymalne przyspieszenie o dwadzieścia procent, jeśli chodzi o krążowniki, ale da nam czterysta pięćdziesiąt sześć zasobników, czyli ponad siedem tysięcy rakiet w pierwszej salwie. I to jest właśnie powód, dla którego wręcz nie mogę się doczekać Drugiej Bitwy o Hancock.

I błysnęła ponownie zębami w drapieżnym uśmiechu.



* * *


— Wyjdziemy z nadprzestrzeni za czterdzieści pięć minut, towarzyszu admirale — zameldowała komandor Lowe ze spokojem typowym dla profesjonalistów w sytuacji, gdy granat właśnie miał wpaść do szamba.

Lester Tourville zignorował to i po prostu powiedział z odruchową uprzejmością:

— Dziękuję, Karen.

Wcale nie był taki spokojny, ale nie widział żadnego powodu, by to okazywać. Udawał, że z namysłem studiuje ekran taktyczny fotela, na którym chwilowo widać było jedynie hipotetyczne rozmieszczenie okrętów wchodzących w skład Zespołu Wydzielonego 12.2, w rzeczywistości zaś myślał o czymś zupełnie innym. Głównie o tym, co niepokoiło Lowe i co ona także maskowała pozornym spokojem. I nie chodziło bynajmniej o to, że dowodził najmniej liczną grupą — miał o pięć okrętów mniej nawet niż Zespół Wydzielony 12.3 Kellet (choć o dziewięć pancerników więcej niż ona). Powodem niepokoju była konieczność przebycia tak dalekiej drogi w głąb terenów wroga. Miał do pokonania najdłuższą trasę ze wszystkich czterech zespołów wydzielonych i mimo iż wcześniej sam uspokajał Honekera, samego go to raczej niepokoiło. By nie rzec, że bardzo go niepokoiło…

Żeby odegnać niespokojne myśli, skupił się na zadaniu. Było oczywiste, że w systemie Zanzibar natknie się na okręty Royal Manticoran Navy, bo sama flota systemowa nie byłaby w stanie poradzić sobie z większym rajdem pirackim. Nikt się go tam jednakże nie spodziewał, a gdyby okazało się, że natknie się na zbyt wiele okrętów liniowych, dysponował wystarczającą przewagą przyspieszenia, by im uciec.

— Zasobniki gotowe, Shannon? — spytał, nie podnosząc głowy.

— Gotowe, skipper — odparła komandor Foraker starannie kontrolowanym głosem, jakiego dorobiła się po bitwie o Adler.

Tourville szczerze tego żałował, ale nic nie był w stanie na to poradzić. Jedyną optymistyczną rzecz stanowiło to, że planując akcję, doszła nieco do siebie, i miał świadomość, iż nie straciła nic ze swych zawodowych umiejętności, jak i talentu do nieortodoksyjnych, odważnych posunięć. Ani też talentu czy może ochoty do uzasadniania swych propozycji z bezpośredniością i logiką, które nie pozostawiały miejsca na nieporozumienia… choć czasami jej adwersarze mieli nieodparte wrażenie bezpośredniego spotkania z walcem grawitacyjnym na wolnych obrotach.

Z jej pomysłem przeprowadzenia ataku Tourville zgadzał się w zupełności, choć dostrzegał jego minusy. Shannon zaproponowała, by od samego początku prowadzić atak z dużą szybkością, co oznaczało wyjście z nadprzestrzeni ze sporą prędkością początkową. Przeciwnicy całkiem rozsądnie argumentowali, że postawi to zespół wydzielony w złej sytuacji, jeśli w systemie natkną się na okręty liniowe RMN. Będą bowiem potrzebowali więcej czasu i miejsca na wytracanie prędkości, by móc rozpocząć ucieczkę. Shannon wykazała mniejszą niż zwykle cierpliwość. Przypominając chłodno, że aby ich przechwycić, rzeczone okręty liniowe będą musiały obrać stosowny kurs i nabrać odpowiedniego przyspieszenia, a im szybciej Zespół Wydzielony 12.2 wykona zadanie, tym mniej będą miały na to czasu. A ponieważ ich celem były stacje i stocznie orbitalne wokół planety Zanzibar, gwarancję przechwycenia okręty Królewskiej Marynarki miałyby jedynie, gdyby znajdowały się na orbicie wokół niej i pozostały tam. Co z kolei spowodowałoby dostrzeżenie ich na tyle wcześnie, że przy proponowanej przez nią prędkości zespół zdołałby bez trudu im umknąć i zaatakować zapasowy cel, jakim były zakłady wydobywcze w pasie asteroidów. Ponadto konieczność rozwinięcia większej prędkości, by ich przechwycić, zmuszałaby obrońców do wcześniejszego działania z wykorzystaniem większych energii, co z kolei znacznie osłabiało skuteczność ich systemów maskowania elektronicznego. I to na tyle, że można je było wykryć wystarczająco wcześnie, by zdołać ich uniknąć.

Drugą kontrowersyjną kwestią okazało się jej stanowisko, że ważniejsze jest utrzymanie przez cały czas pełnej zdolności manewrowej (a więc możliwości osiągania maksymalnych przyspieszeń), niż zabranie jak największej liczby zasobników holowanych. Główną bowiem przewagę pancerników nad prawdziwymi okrętami liniowymi stanowiła ich zwrotność. Ponieważ nie chciała z niej rezygnować, zaproponowała, by zamiast holować je klasycznie za rufami, zrobić to, co Royal Manticoran Navy zrobiła w Czwartej Bitwie o Yeltsin. Czyli holować je na krótkich promieniach ściągających wewnątrz przestrzeni objętej ekranem. W ten sposób ich liczba nie miałaby żadnego wpływu na możliwe do osiągnięcia przyspieszenia. Oznaczało to, że krążowniki liniowe będą w stanie holować jedynie po dwa zasobniki, a ciężkie krążowniki żadnych z braku technicznych możliwości. Shannon godziła się na to bez protestów.

W przeciwieństwie do oficerów operacyjnych poszczególnych eskadr, którzy mało furii nie dostali po wysłuchaniu jej propozycji. Poczekała spokojnie, aż pierwszy atak minie, i korzystając z chwili ciszy, przypomniała, że pancerniki zaprojektowano jako okręty wielozadaniowe i że dysponują one większą liczbą emiterów promieni ściągających w stosunku do swej masy niż jakakolwiek klasa okrętów Ludowej Marynarki. W praktyce oznaczało to, że każdy mógł holować jedenaście zasobników, czyli więcej niż niejeden superdreadnought, przynajmniej w ten sposób, jaki zaproponowała.

Proste wyliczenie wykazało, że będą w stanie wystrzelić ponad cztery tysiące sześćset rakiet z zasobników, mając cały czas pełną zdolność manewrową i nie tracąc ani jednego procenta możliwego do osiągnięcia przyspieszenia. Nie dość, że wydatnie zwiększało to możliwości operacyjne, to na dodatek powinno przekonać przeciwnika, że nie posiadają żadnych zasobników holowanych.

Większość oponentów po usłyszeniu tego ostatniego argumentu umilkła nagle i zaczęła myśleć, sądząc po minach. Paru nieprzekonanych zaś zamknęło się, widząc spojrzenie, jakim obrzucił ich Tourville. Uświadomili sobie nagle, że nie dość, że to właśnie ten sztab wygrał bitwę o Adler, to na dodatek Lester Tourville cieszył się pełnym poparciem swojego komisarza.

Na to wspomnienie uśmiechnął się pod wąsem. Promocja miała wbrew pozorom także i dobre strony… Szybko jednak spoważniał, gdy uparte myśli wróciły do punktu wyjścia, czyli trapiącej go obawy. Odchylił się na oparcie fotela i westchnął, mając nadzieję, że nikt nie zauważy jego napięcia.

A wszystko to z powodu pewnego drobiazgu astronawigacyjnego.

Karen Lowe była doskonałym oficerem astronawigacyjnym, ale tak długa podróż w nadprzestrzeni powodowała, iż minimalny nawet błąd obliczeniowy miałby nader poważne skutki.

Zbyt dalekie od planowanego wyjście z nadprzestrzeni nie byłoby aż takie straszne, gdyby błąd nie okazał się zbyt wielki. Jeżeli bowiem jakaś jednostka próbuje wyjść z nadprzestrzeni w dwudziestoprocentowym pasie przylegającym do granicy wyjścia danego systemu planetarnego, jedynym efektem jest to, że tego po prostu zrobić nie może, i jak długo się nie cofnie do granicy, tak długo z nadprzestrzeni nie wyjdzie. Jeżeli jednak spróbuje wyjść bliżej słońca systemu niż ów dwudziestoprocentowy pas, sprawy przybierają znacznie gorszy obrót. Ktoś kiedyś opisał rezultat takiego wyjścia jako nader podobny do ostrzeliwania kamiennej ściany z działa plazmowego załadowanego jajami na miękko. Tourville’owi porównanie przemówiło do wyobraźni, a rola jajka zdecydowanie mu nie odpowiadała.

I właśnie dlatego denerwował się tym bardziej, im mniej czasu pozostało do wyjścia z nadprzestrzeni. Przy trasie długości ponad stu lat świetlnych wystarczyłby bowiem błąd rzędu jednej pięciomilionowej procenta, by mieli okazję obejrzeć tę ścianę z punktu widzenia jajka. I to, że ufał komandor Lowe bez zastrzeżeń, nie miało żadnego wpływu na wyobraźnię podpowiadającą złośliwie, że tak drobniutki błąd może zdarzyć się najlepszym…

A dodatkową złośliwością losu było to, że sam zwiększył to zagrożenie, zgadzając się na pomysł Shannon. Aby po wyjściu z nadprzestrzeni mieć jak największą prędkość, należało bowiem równie szybko lecieć przez nadprzestrzeń. Dlatego też cały zespół wydzielony poruszał się z prędkością.6 c w paśmie alfa i miał dokonać awaryjnego wyjścia z nadprzestrzeni. Doskonale zdawał sobie sprawę, co na to powiedzą członkowie załogi, gdy już przestaną rzygać, ale przekraczając granicę z prędkością stu osiemdziesięciu tysięcy kilometrów na sekundę, będzie w stanie natychmiast po wyjściu mieć w normalnej przestrzeni prędkość czternastu tysięcy kilometrów na sekundę. A załogi będą miały dość czasu, nie tylko by przestać wymiotować, ale i posprzątać, nim dojdzie do jakiejkolwiek walki.

Granica wyjścia z nadprzestrzeni gwiazdy typu G4, jaką było słońce systemu Zanzibar, wynosiła nieco ponad dwadzieścia minut świetlnych, a Zanzibar od słońca dzieliło dziewięć minut świetlnych. Kurs wyliczono tak, by wyjść z nadprzestrzeni jak najbliżej planety — gdyby wszystko poszło idealnie, byłoby to dokładnie jedenaście minut trzydzieści sekund świetlnych od Zanzibaru i mieliby prędkość czternastu tysięcy trzystu dziewięćdziesięciu kilometrów na sekundę. Przy maksymalnym możliwym przyspieszeniu wynoszącym czterysta pięćdziesiąt g dotarcie do planety zajęłoby im sto szesnaście minut. Co prawda zespół będzie miał w tym momencie prędkość czterdziestu pięciu tysięcy kilometrów na sekundę, toteż szybkie i zgrabne wytracenie jej do chwili ponownego ataku byłoby raczej trudne, ale rekompensowały to zalety ataku z dużą prędkością. Nawet gdyby na orbicie znajdowały się wystarczające do podjęcia walki siły obrońców, starcie trwałoby nader krótko. A jego okręty przelecą na tyle blisko planety, iż niezależnie od wyniku tego starcia będą w stanie ostrzelać instalacje orbitalne będące głównym celem ataku. I to na tyle precyzyjnie, by nie trafić przy tej okazji żadnego neutralnego frachtowca… ani samej planety. A przynajmniej miał taką nadzieję.

Bo jeżeli wystrzelone przez jego zespół wydzielony rakiety chybią celu i złośliwie trafią w powierzchnię planety Zanzibar choćby przez przypadek, nic już nie będzie istotne. Ani dla niego, ani dla Ludowej Republiki Haven…

Aż go wstrząsnęło na myśl o takiej ewentualności. Nigdy by sobie nie wybaczył ostrzelania zamieszkanej planety bronią nuklearną. Sprawa natomiast miała też szerszy wymiar niż przeżycia psychiczne jednego wiceadmirała. Byłoby to bowiem naruszenie zasad edyktu eridańskiego zakazującego bombardowania zamieszkanych planet, poza naprawdę punktowym niszczeniem celów militarnych. Taki przypadkowy ostrzał ludności cywilnej byłby jedynym stuprocentowym powodem ściągnięcia sobie na kark całej potęgi floty Ligi Solarnej.

W tej kwestii nie byłoby nawet żadnej debaty w parlamencie Ligi, podobnie jak nie byłoby żadnej rezolucji, deklaracji czy innych ostrzeżeń. Byłby atak na winnego masakry przeprowadzony szybko, sprawnie i siłami gwarantującymi natychmiastowe zwycięstwo. Wymuszanie przestrzegania edyktu stanowiło jedną z podstawowych zasad Ligi od pięciuset trzech lat standardowych, a Marynarka Ligi przez cały ten czas miała rozkaz podjęcia natychmiastowego, skutecznego działania w takim przypadku. Treść rozkazu była prosta: każde państwo, organizacja czy jednostka najemna, które zbombardowały zamieszkaną planetę, nie wzywając wcześniej jej władz do kapitulacji, miały zostać zniszczone.

Była to jedyna, niezmienna zasada polityki zagranicznej Ligi Solarnej od tysiąc czterysta dziesiątego roku Po Diasporze. I Liga pięć razy udowodniła, że traktuje ją absolutnie dosłownie.

Pierwsze dwa wieki po wynalezieniu żagli Warshawskiej, które umożliwiły prowadzenie wojny międzyplanetarnej, były okresem, w którym wydarzyło się więcej ludobójstw i okrucieństw niż przez całe wcześniejsze dzieje ludzkości. Należały do nich również ataki na bezbronne planety zakończone masakrami mieszkańców. Gdyby do podobnych sytuacji doszło obecnie, gdy siła mszcząca broni pokładowej niepomiernie wzrosła, straty byłyby nieporównywalnie większe. Już bowiem krążownik liniowy dysponował wystarczającą siłą ognia, by zniszczyć każde miasto, miasteczko czy osadę na powierzchni dowolnej planety. I nawet nie musiałby do tego celu używać głowic nuklearnych, wystarczyłyby rakiety jako broń kinetyczna.

Pierwszy raz jej skuteczność udowodnił tak zwany „sposób Heinleina” zastosowany przez zbuntowanych ziemskich kolonistów w czasie Rewolty Lunarnej w trzydziestym dziewiątym roku Przed Diasporą. Koloniści zbombardowali wówczas Ziemię promami księżycowymi wypełnionymi skałami, które po wejściu w studnie grawitacyjne planety nabrały wystarczającej prędkości, by wyrządzić poważne szkody. Rakieta zdolna osiągać przyspieszenie rzędu osiemdziesięciu tysięcy g była znacznie groźniejsza od takiej samoróbki. A reszcie planety zaszkodziłaby minimalnie, dzięki czemu doskonale nadawałaby się do ponownego zasiedlenia. Tym razem przez kolonistów strony bombardującej.

Tyle że Liga Solarna po doświadczeniach z taką właśnie sytuacją na jednej z planet członkowskich postanowiła zająć się tą sprawą. I zajęła się. Efektem był ogłoszony przez nią edykt eridański włączony jako 97 poprawka do konstytucji Ligi. W masakrze na Epsilon Eridani zginęło siedem miliardów ludzi. Liga nie zapomniała o nich do dziś, toteż nikt, kto miałby choć resztki zdrowego rozsądku, nie ryzykowałby zemsty Ligi, która była równie pewna co błyskawiczna, naruszając tenże edykt.

Tourville wziął się w garść — cały ten problem nie miał znaczenia, jako że nie zamierzał ostrzeliwać Zanzibaru. A był najwyższy czas, żeby przestać się martwić odległą i niegroźną Marynarką Ligi, a zacząć bliską i jak najbardziej niebezpieczną Royal Manticoran Navy i jej sojusznikami.



* * *


— Powiedziałaś, że chciałaś go zmusić, więc chyba jesteś zadowolona? — zauważyła Jackie Harmon, opierając się o ścianę windy.

I przyglądając się spod oka Alice Truman, która wraz z nią jechała do sali odpraw skrzydła.

— Jestem — zgodziła się zapytana. — Choć przyznaję, że mnie rozczarował. Myślałam, że stać go na więcej.

— Proszę?! — zdumiała się Harmon. — Zwiększył możliwość wykrycia nas o osiemdziesiąt pięć procent, zmniejszył naszą możliwość pasywnej obrony antyrakietowej mniej więcej o tyle samo, a możliwości aktywnej o czterdzieści procent. To na co jeszcze niby miałoby go być stać?!

— A, nie: jeśli o to chodzi, to przyznaję, że zrobił dobrą robotę — uśmiechnęła się Truman. — W tych ćwiczeniach postawi na swoim i zniszczy większość twoich kutrów, choć podejrzewam, że twoje załogi są znacznie lepsze, niż on sądzi, więc oberwie bardziej, niż się spodziewa. Nie o to mi chodziło, gdy mówiłam, że mnie rozczarował… Poszedł na łatwiznę i zastosował czysto siłowe, brutalne rozwiązanie. Które będzie mu naprawdę trudno wytłumaczyć, kiedy Adcock i Caparelli wezmą go pod lupę i zaczną zadawać pytania.

Winda zatrzymała się, drzwi się otwarły, ale Truman to nie przeszkadzało. Ciągnęła dalej, wychodząc na korytarz, tyle że znacznie ciszej:

— Ograniczanie możliwości pasywnej obrony przeciwrakietowej to najbardziej arbitralna zmiana, jaką mógł wprowadzić. I równocześnie całkowicie nieuzasadniona w świetle analiz wywiadu dotyczących możliwości Ludowej Marynarki nie tylko na dzień dzisiejszy, ale także na najbliższą przyszłość. Tak się tym pięknie wystawił, że prawie mi go żal…

— Tak? — prychnęła Harmon, przyglądając się jej z ukosa. — A mnie to ci nie żal?! Czuję się jak kurczak zaproszony na obiad, więc pozwolisz, że nie będę się zmuszać, by podzielić twe współczucie dla tego biedaka.

— Chyba pozwolę — westchnęła ciężko Truman, omal nie wywołując echa tym westchnieniem.

Dotarty do drzwi sali odpraw, które automatycznie się przed nimi otworzyły.

— Baczność! — warknął komandor McGyver na ich widok.

Wraz z Barbarą Stackowitz rozpoczęli już wstępną odprawę i Harmon uśmiechnęła się ponuro, widząc miny zgromadzonych. Najwyraźniej dobrze wyliczyła czas swego przybycia wraz z kapitanem Minotaura — zebrani już znali miłe wiadomości dotyczące ćwiczeń.

— Spocznij — poleciła Truman.

Zebrani bez słowa usiedli, przyglądając się obu nowo przybyłym w równym stopniu z uwagą co z ostrożnością. Truman podeszła do swego fotela i usiadła w nim bez słowa — była co prawda pierwszym po Bogu na okręcie, ale odprawa stanowiła domenę Harmon. Ta także, milcząc, zajęła miejsce i pochyliła się, opierając ręce o blat stołu, i przyjrzała się podkomendnym.

— Jak rozumiem, najgorsze już wiecie — powiedziała po paru sekundach ciszy. — Tak, atakujemy ze sztucznie narzuconymi ograniczeniami w elektronice i dokopią nam tym razem. Ale nie będziemy robić wyłącznie za ruchomy cel. I dlatego…

Przerwał jej ostry, świdrujący dźwięk interkomu zarezerwowany tylko dla wiadomości najwyższej wagi. Stackowitz najszybciej nacisnęła klawisz uaktywniający połączenie i sygnał urwał się z jękiem, a na ekranie pojawiła się twarz pierwszego oficera lotniskowca.

— Komandor Stackowitz, sala odpraw skrzydła — przedstawiła się. — W czym mogę pomóc, sir?

— Szukam kapitan, pani komandor — odparł zwięźle komandor Haughton.

Pochodził z planety Gryphon, co zawsze było słychać, ale tym razem znacznie silniej niż zwykle. Truman zmarszczyła brwi i podeszła do fotela Stackowitz, po czym pochyliła się tak, by znaleźć się w polu widzenia kamery.

— O co chodzi, John?

— Jest pani potrzebna na mostku, ma’am — poinformował ją zwięźle. — System wczesnego ostrzegania właśnie zameldował o dużym śladzie wyjścia z nadprzestrzeni. Jak na razie są to niezidentyfikowane siły, ale kierują się w głąb systemu z przyspieszeniem czterech kilometrów na sekundę kwadrat i nie nadały kodu identyfikacyjnego… Nie wiem kto to, ma’am, ale na pewno nie nasi.



Rozdział XXXIV

— Kapitan na mo… — zaczął kwatermistrz i urwał, widząc gwałtowny gest Truman, która wypadła z windy jak przeciąg i była już prawie w połowie drogi do swego fotela.

— Mów do mnie, Al! — warknęła pod adresem oficera taktycznego, nie zwalniając kroku.

— Wyszli z nadprzestrzeni pięć minut temu, ma’am — zameldował komandor Jessup — prawie w płaszczyźnie ekliptyki tuż poza granicą wyjścia. I skierowali się prosto w głąb systemu. W tej chwili są oddaleni od słońca o sześćset pięćdziesiąt sześć sekund świetlnych i znajdują się w namiarze 0-0-3 na 0-9-2 względem bazy Hancock. Od orbity dzielą ich trzysta pięćdziesiąt dwie sekundy świetlne. Mają prędkość jedenaście tysięcy dwieście jeden kilometrów na sekundę i przyspieszenie cztery kilometry na sekundę kwadrat.

— Hmm… — mruknęła Truman, siadając w swoim fotelu, który McGyver opuścił, gdy tylko znalazła się na mostku.

Spojrzała na ekran taktyczny i zmarszczyła brwi, patrząc na przewidywany kurs. Potem zażądała od komputera aktualnej identyfikacji składu wrogiej grupy i mars na jej czole jeszcze się pogłębił, gdy dane zaczęły wyświetlać się na ekranie fotela.

Ponad trzydzieści pancerników, dziesięć do dwunastu ciężkich krążowników, pół tuzina niszczycieli… zabębniła palcami po poręczy fotela. Taka siła mogła zmasakrować superdreadnoughty kontradmirała Truitta. I to w starciu trwającym około kwadransa. Naturalnie w takim boju spotkaniowym poniosą dotkliwe straty, ale są w stanie wygrać…

W tym momencie zwróciła uwagę na niewielkie przyspieszenie przeciwnika i skrzywiła się posępnie. Starcie może trwać znacznie krócej, bo tak małe przyspieszenie musiało oznaczać dużą liczbę zasobników holowanych. A co Ludowa Marynarka potrafi zrobić z zasobnikami, pokazała bitwa o Adler… Wszystko to oznaczało, że Hancock zostanie stracony, a to było coś gorszego od zwykłej klęski, w systemie bowiem brakowało jednostek, by ewakuować cały personel gwałtownie rozrastającej się ostatnio bazy. A…

Przestała nagle wybijać rytm i zmrużyła oczy, tknięta niespodziewaną myślą… Było to nieprawdopodobne, ale… Przeanalizowała pomysł pod innym kątem, spiesząc się, jako że nieprzyjaciel z każdą chwilą zbliżał się bardziej do bazy Hancock. Wyszło jej, że jednak…

Zajęła się gorączkowymi obliczeniami i równocześnie spytała:

— Alf, zauważyli nas już?

— Nie, ma’am. I nie zauważą — odparł Jessup z niezachwianą pewnością siebie.

Truman kiwnęła potwierdzająco głową.

Nie spodziewała się innej odpowiedzi, Minotaur bowiem leciał z pełnym maskowaniem elektronicznym i tak dobraną prędkością, by było ono w pełni skuteczne, ale wolała się upewnić. Maskowanie i prędkość wzięły się stąd, że zmierzał do punktu, który obie z Harmon wybrały na początek ataku w ćwiczeniach. Okazało się przypadkiem, że nie był on aż tak bardzo odległy (na skalę kosmiczną ma się rozumieć) od miejsca, w którym wyszły z nadprzestrzeni okręty Ludowej Marynarki. A coś, co było w stanie ukryć się przed sensorami bazy Hancock, po prostu nie miało prawa zostać zauważone przez sensory pokładowe przeciwnika, nawet gdyby dzięki przemytowi z Ligi ich rozdzielczość wzrosła o połowę. A to oznaczało…

Spojrzała na wynik obliczeń i zaklęła bezgłośnie. To, na co miała nadzieję, po prostu nie mogło niestety się udać, ale druga z rozpatrywanych możliwości i owszem…

— Alf, sprawdź, czy się nie pomyliłam, dobrze? — spojrzała na oficera taktycznego i dodała: — Zakładam, że przeciwnik jest na kursie dokładnie przechwytującym bazę, a nie tylko na zbliżeniowym. Zgadza się?

— Tak, ma’am. Zakładając, że utrzyma przyspieszenie czterech kilometrów na sekundę kwadrat, zacznie wytracać prędkość za około czterdzieści pięć minut w odległości nieco mniejszej niż sześćdziesiąt koma sześć miliona kilometrów od bazy. Przechwycenie zaś nastąpi za sto trzydzieści osiem minut od teraz.

Truman ponownie skinęła głową — potwierdzało to jej własne obliczenia. W razie gdyby przeciwnik nie zaczął wytracać prędkości, przeciąłby orbitę, po której krążyła baza, za osiemdziesiąt trzy minuty, ale wówczas znalazłby się „przed” nią. Uniknąć tego mógł, zmieniając kurs, na co miał aż za dużo czasu.

Jednak na cokolwiek by się zdecydował, na pewno pozostanie na obecnym kursie i nie zmieni przyspieszenia przez najbliższe czterdzieści pięć minut. I tyle miała czasu. Spojrzała ponownie na ekran taktyczny fotela, po czym przeniosła wzrok na sternika.

— Proszę wziąć kurs 0-1-0 na 0-7-8 i zmienić prędkość na trzysta g — poleciła.

— Aye, aye, ma’am. Jest 0-1-0 na 0-7-8 i trzysta g. Truman kiwnęła głową i wybrała kombinację kontroli lotów skrzydła, po czym uaktywniła ekran łączności.

— Kontrola lotów, dowódca skrzydła — zameldowała się Harmon, jeszcze zanim jej twarz pojawiła się na ekranie.

— Będziesz miała chrzest bojowy, Jackie — poinformowała ją Truman. — Twoje kutry są gotowe?

— Kończymy ładować ostrą amunicję, ma’am. Za cztery minuty będziemy gotowi do startu.

— Hm… — Alice Truman dokonała poprawki obliczeń na ekranie taktycznym.

I skrzywiła się, widząc wynik. Żeby się udało, kutry będą musiały lecieć z większym przyspieszeniem niż gwarantujące całkowitą skuteczność maskowania. Ale szansa istniała.

— Dobrze — zdecydowała. — Zrobimy tak…



* * *


— Obudzili się, towarzyszko admirał — zameldowała nieco niekonwencjonalnie towarzyszka komandor Morris.

Jane Kellet uniosła głowę i spojrzała na ekran taktyczny fotela. Zdawała sobie sprawę, że przeciwnik ma przewagę dzięki systemowi sond przekazujących dane w czasie rzeczywistym, ale sensory grawitacyjne jej okrętów wykrywały źródła napędów także natychmiast po ich uaktywnieniu. Co jednostki Royal Manticoran Navy właśnie zrobiły. Jej zdziwienie natomiast wywołała ich identyfikacja.

— Olivio, jesteś pewna identyfikacji klas? — spytała na wszelki wypadek oficera taktycznego.

— Jestem, towarzyszko kapitan — odparła Morris. — Komputer taktyczny też. Nie ma żadnych śladów użycia maskowania, co zresztą przy tej prędkości, jaką rozwijają, nie na wiele by się przydało. Nawet RMN nie dysponuje aż tak dobrymi systemami maskowania elektronicznego. Według naszej oceny siły przeciwnika składają się z pięciu superdreadnoughtów, jedenastu krążowników liniowych i ośmiu jednostek osłony: lekkich krążowników i niszczycieli.

— I lecą z przyspieszeniem czterysta trzydzieści pięć g?

— Dokładnie cztery koma dwadzieścia sześć kilometra na sekundę kwadrat. Dlatego ich sygnatury są tak wyraźne.

— Rozumiem. — Kellet usiadła wygodnie i w zamyśleniu pomasowała podbródek.

Dopiero po paru sekundach zauważyła pytające spojrzenie komisarz Penevski.

— Jestem trochę zaskoczona taktyką przeciwnika, towarzyszko komisarz — wyjaśniła. — Żeby osiągnąć takie przyspieszenie, musieli zostawić wszystkie zasobniki poza tymi, które mogą być holowane wewnątrz ekranów, a to oznacza, że mają ich co najwyżej setkę.

— Dlaczego tak postąpili? — spytała Penevski.

— Właśnie tego nie mogę do końca zrozumieć — przyznała Kellet. — Chyba że…

Umilkła i zajęła się obliczeniami.

A gdy na ekranie taktycznym fotela pojawił się wynik i przewidywane kursy, zmarszczyła brwi i przyglądała im się dłuższą chwilę.

— To mogłoby być to… — powiedziała w końcu do siebie.

— Co mogłoby być czym? — spytała starannie uprzejmym tonem Penevski.

To, że stara się być uprzejma, dotarło do Kellet — uśmiechnęła się leciutko i spojrzała na nią, a potem wyjaśniła:

— Przy obecnym kursie i przyspieszeniu przeciwnik przechwyci nas, zanim rozpoczniemy wytracać prędkość, chcąc przechwycić ich bazę. Prawdopodobnie wyliczył, że do tego momentu musimy zachować zarówno kurs, jak i przyspieszenie, obojętne co byśmy zamierzali dalej zrobić. I tak jest rzeczywiście. Sądzę, że chcą przelecieć obok z maksymalną prędkością i ostrzelać nas ze wszystkiego, co mają. W ten sposób walka będzie krótka i może okazać się rozstrzygająca, ale przyznam, że nie próbowałabym takiego rozwiązania na ich miejscu.

— Dlaczego?

— Bo korzystny wynik starcia zależy od szczęścia, a na to nie powinien liczyć żaden dowódca. Natomiast rozpatrując rzecz obiektywnie, czyli przyjmując, że nie zdołają zniszczyć lub poważnie uszkodzić napędów naszych okrętów, taki manewr jest dla nich pod każdym względem niekorzystny, towarzyszko komisarz. Poświęcili większość siły ognia, jaką dają zasobniki, by móc rozwinąć duże przyspieszenie, wiedząc po naszym przyspieszeniu, że holujemy ich dużo, przynajmniej jeśli chodzi o pancerniki. Ponieważ zapas mocy ciężkich krążowników klasy Mars pozostaje tajemnicą, sądzą, że holują one niewiele zasobników albo i żadnych, ale to w sumie już bez znaczenia. Szybkość, z jaką zbliżamy się do siebie, nie pozwoli na długą wymianę ognia, a w takiej sytuacji rozstrzygająca jest pierwsza salwa. Z takiego błyskawicznego starcia, do którego zresztą dążą, wyjdą w znacznie gorszym stanie niż my z uwagi na brak zasobników. Poza tym po starciu znajdą się za nami i będą mieli zbyt dużą prędkość, by wytracić ją na czas pozwalający na związanie nas walką. A my bez żadnych przeszkód polecimy dalej i zniszczymy bazę ich floty.

— A nie mogą zacząć wytracać prędkości, zanim dojdzie do spotkania? — spytała Penevski.

— Oczywiście że mogą i tego się właśnie spodziewam, jeśli naturalnie chcą w ogóle podjąć walkę. Ale na ich miejscu wolałabym stoczyć ją, gdy my już będziemy wytracali prędkość. Wtedy mogłabym zabrać wszystkie zasobniki, gdyż nie musiałabym osiągać tak wielkiego przyspieszenia. A to z kolei pozwoliłoby mi dłużej maskować sygnatury napędów. W ten sposób znacznie później wiedzielibyśmy, na co się zdecydowali, a niepewność przeciwnika zawsze można wykorzystać. A zamiast tego lecą tu niedozbrojeni i z dala widoczni.

— Może chcą walczyć jak najdalej od bazy w nadziei, że zdołają nas powstrzymać?

— Możliwe, ale dalej nie widzę sensu takiego postępowania. Owszem, przechwycą nas szybciej i dalej od bazy, niż gdyby poczekali, aż zaczniemy wytracać prędkość, ale to nie zapewni im żadnej dodatkowej przewagi. Nawet zabierając wszystkie zasobniki, jakie są w stanie holować, i tak przechwyciliby nas grubo wcześniej, niż baza znalazłaby się w zasięgu naszych rakiet. Wcześniejsze spotkanie w większej odległości od niej nie rekompensuje poświęcenia takiej siły ognia. A oni wybrali właśnie to rozwiązanie.

— Może zaskoczeni spanikowali i popełnili błąd.

— To oczywiście jest możliwe…



* * *


— I co o tym sądzisz, Ira? — spytała spokojnie towarzyszka kapitan Hall.

— Dziwne to zaiste… — odparł towarzysz komandor Hamer widoczny na ekranie komunikacyjnym fotela kapitańskiego, jako że znajdował się na zapasowym stanowisku dowodzenia wraz z dyżurną obsadą awaryjną.

Było to standardowe zabezpieczenie stosowane na wszystkich dużych okrętach, by jeśli zostanie zniszczony mostek, okręt nie pozostał bez dowódcy.

— A ty, Oliver? — spytała Hall. — Masz jakieś sugestie? Towarzysz komandor Diamato wzruszył wymownie ramionami równie ogłupiony jak Hamer.

Zgodnie z obietnicą towarzyszki kapitan oboje z towarzyszem komandorem Hamerem wypełnili mu czas zwany wolnym w sposób zdecydowanie męczący i pracowity, a mianowicie angażując go w ćwiczenia taktyczne. Przy tej okazji zaczął ich oboje podziwiać, zwłaszcza Hall. Nadal co prawda miał zastrzeżenia co do jej postawy politycznej, ale dowódcą była doskonałym i Diamato przyznawał, że potrafiła stworzyć świetny i nader zgrany zespół. Jak oceniał, za pięć, sześć lat być może dorówna jej jako taktyk — o ile oboje z Hamerem będą go cały czas równie ostro szkolili. Chwilowo był głęboko wdzięczny, że jest dopiero trzecim taktykiem na pokładzie pancernika, ponieważ intensywna współpraca z dowódcą i jej zastępcą uzmysłowiła mu braki we własnej wiedzy, a szczególnie niedostatek doświadczenia. Zbyt szybko awansował i nie zdobył podstaw, których tak naprawdę potrzebuje każdy dobry dowódca. I był wdzięczny towarzyszce kapitan Hall, że mu to pokazała i zajęła się nadrabianiem zaległości.

— Myślę, że ktoś tam naprawdę uczciwie coś spieprzył, ma’am — powiedział towarzysz komandor Diamato tak pogrążony w myślach, że dopiero słysząc, co palnął, zesztywniał.

I spojrzał bojaźliwie na towarzysza komisarza. Towarzysz komisarz Addison spiorunował go wzrokiem… i odwrócił się bez słowa.

Towarzysz komandor Diamato odetchnął z ulgą.

— Możesz mieć rację — przyznała spokojnie towarzyszka kapitan Hall, jakby forma jego wypowiedzi do niej nie dotarła. — Problem polega na tym, że choć nie mam nic przeciwko temu, by przeciwnik popełniał błędy, a bitwa o Adler udowodniła, że nawet RMN może robić kardynalne, to nie chcę pochopnie wyciągać wniosków. Siedź przy sensorach i uważaj… mam przeczucie, że zbliża się coś paskudnego, tylko jeszcze tego nie zauważyliśmy…



* * *


— Jak na razie nie najgorzej — mruknęła cicho do samej siebie Alice Truman.

Minotaur zbliżał się z boku do kursu nieprzyjaciela, ale daleko za nim, czyli tam, gdzie najmniej powinien zwracać uwagę. Na dodatek lotniskowiec miał najlepsze wyposażenie elektroniczne w całej Royal Manticoran Navy, czyli najprawdopodobniej najlepsze w całej znanej galaktyce. I używał go, a zwłaszcza systemów maskujących, w pełni. Zresztą nawet gdyby nieprzyjaciel go dostrzegł, nic tragicznego nie powinno się wydarzyć — okręt był sam, a przetnie ich kurs za dwanaście minut w odległości około ośmiu milionów kilometrów. Nawet jeśli znajdzie się za rufami okrętów Ludowej Marynarki, to i tak będą one poza zasięgiem rakiet. Zwłaszcza próbujących dogonić cel, co zwiększało dzielącą je od niego odległość.

Oczywiście Minotaur stanowił tylko jeden z elementów układanki, o których napastnicy nie wiedzieli. Innym było dziewięćdziesiąt sześć kutrów Harmon, które wystartowały ponad pół godziny temu i obrały zupełnie inny niż on kurs. Miały co prawda napędy znacznie potężniejsze niż jakiekolwiek kutry dotąd, ale i tak były one nieporównywalnie słabsze od napędów jakiegokolwiek konwencjonalnego okrętu. W połączeniu z ich systemami maskowania elektronicznego pozwalało to na rozwinięcie prawie pięćset g i pozostanie niezauważonymi z odległości trzydziestu sekund świetlnych.

A tym razem powinny pozostać niedostrzeżone dłużej, gdyż miały idealne warunki do ataku: przeciwnik nie miał pojęcia o ich istnieniu, więc ich nie szukał. Obecnie zresztą poruszały się na wszelki wypadek ze znacznie mniejszym przyspieszeniem, żeby nie ryzykować, jako że znajdowały się już na kursie przechwytującym.

A raczej powinny się tam znajdować.



* * *


— Zauważyłaś cokolwiek, co by wskazywało, że nas dostrzegli? — spytała cicho kapitan Harmon, patrząc na swego oficera taktycznego.

— Nie, skipper — odparł chorąży Thomas. — Lecą tym samym kursem z tym samym przyspieszeniem przez cały czas. Przetną nasz kurs z prawej burty w odległości dwustu osiemdziesięciu czterech tysięcy kilometrów za… dziewięć minut. Kąt ataku nie będzie idealny, ale będziemy wówczas mieli prędkość dokładnie dwieście kilometrów na sekundę.

— Ich zagłuszacze i wabiki nadal są nieaktywne?

— Zgadza się — potwierdził i uśmiechnął się z wysiłkiem. — Nadal mają problemy z obsługą i naprawą sprzętu, więc nie chcą używać systemów elektronicznych dłużej niż to konieczne. Skoro nie widzą wroga, to ich nie używają, a ponieważ my już jesteśmy w zasięgu skutecznego strzału, więc nas nie dostrzegli, a nawet nie podejrzewają, że tu w ogóle jesteśmy.

— To dobrze — oceniła Harmon i spojrzała na głównego mechanika.

Porucznik Gearman siedział bezczynnie przy pulpicie, wyglądając na zupełnie odprężonego. Przeczyła temu jednak strużka potu płynąca po prawej skroni.

— Mike, gdy tylko wydam rozkaz, chcę mieć pełną moc osłon burtowych i dziobowej — przypomniała mu.

— Będzie ją pani miała, skipper.

— To dobrze — powtórzyła.

I przeniosła wzrok na stanowisko drugiego mechanika, posyłając zajmującemu je podoficerowi ostrzegawcze spojrzenie.

— I nie życzę sobie żadnych upuszczonych kluczy na moim okręcie, macie! — oznajmiła ostro.

— Rozumiem, ma’am — potwierdził czym prędzej Maxwell. Po czym spojrzał wymownie w sufit. Zawsze podejrzewał, że jego przezwisko dotarło do oficerów, ale teraz dopiero zyskał pewność. I nie miał cienia wątpliwość, kto był źródłem tej wiadomości. Należało Scooterowi podziękować za pamięć i troskę. I to gdy tylko znajdzie się z powrotem na pokładzie. Najlepiej w jakiś jajcarski sposób… może by tak z użyciem wrzątku… albo prądu…



* * *


— Mam coś dziwnego, towarzyszko kapi… — zaczął towarzysz komandor Diamato, urwał i zameldował już poprawnie: — Niezidentyfikowany okręt za rufą. Zamaskowany, towarzyszko kapitan.

— Jaki okręt? — towarzyszka kapitan Hall celowo odezwała się ostrzej, by przypomnieć mu o spokoju i opanowaniu.

Diamato wziął głęboki oddech i zameldował w miarę normalnym głosem:

— Nie mogę go zidentyfikować jednoznacznie, towarzyszko kapitan. Niezwykle trudno jest go nawet utrzymać w namiarze. Wątpię, żebyśmy dotąd mieli do czynienia z tak dobrym systemem maskowania. Przetnie nasz kurs około ośmiu milionów kilometrów za rufą, ale wygląda na to, że zmienia kurs, by lecieć za nami. Wstępna identyfikacja to dreadnought, ale ciągle brak jednoznacznej.

— I jest tam zupełnie sam? — spytała Hall, nie kryjąc zdziwienia.

Diamato potwierdził ruchem głowy, nim sobie przypomniał, że powinien to zrobić słownie.

— Tylko jego zauważyliśmy, towarzyszko kapitan.

— Hm… jest za daleko, by nam w jakikolwiek sposób zaszkodzić, nawet gdyby się okazało, że jednak nie jest sam — odezwał się towarzysz komandor Hamer.

Hall włączyła funkcję telekonferencji, dzieląc ekran łączności tak, by mieć z lewej Hamera, a z prawej kontradmirał Kellet. I by wszyscy troje słyszeli się i widzieli równocześnie.

— Zgadzam się z komandorem Hamerem — odezwała się Kellet. — Pytanie co on tam robi i dlaczego nie zmienił kursu, by dołączyć do reszty? Jeżeli ma dobrą elektronikę, to powinien być w stanie to zrobić. A wygląda, że ma dobrą.

— Chyba że leci z obrzeży systemu — Hall pociągnęła się za ucho, myśląc intensywnie.

Nie podobało jej się to przypadkowe zgranie w czasie. Nadlatujące z bazy okręty liniowe właśnie zaczęły jednak wytracać prędkość. Znajdowały się sześć koma osiem miliona kilometrów przed dziobami Zespołu Wydzielonego 12.3. Obie grupy zbliżały się do siebie z prędkością dziewięciu tysięcy czterystu kilometrów na sekundę, co oznaczało, że za dwanaście minut — znajdą się w maksymalnym zasięgu skutecznego ognia. A teraz to…

— Oni coś kombinują… — powiedziała cicho. — Tylko pojęcia nie mam co.

Było to ogłupienie całkowicie zrozumiałe, gdyż kontrwywiad Gwiezdnego Królestwa Manticore zdołał utrzymać w kompletnej tajemnicy nie tylko parametry techniczne, ale i samo istnienie nowej klasy kutrów rakietowych, jak też i pierwszego w historii Royal Manticoran Navy lotniskowca.

— Zgadzam się — przyznała Kellet i odwróciła się od ekranu. — Olivia, przekaż, żeby przygotowali boje, wabiki i całą resztę. Chcę je mieć za pięć minut gotowe do użycia.

— Aye, aye, ma’am. Rozpocząć zagłuszanie? — spytała towarzyszka komandor Morris.

— Jeszcze nie — odparła Kellet po namyśle. — Przeciwnik ani nie zaczął zagłuszania, ani nie wystrzelił celów pozornych czy czegokolwiek… nie chcę prowokować go, żeby to zrobił, bo utrudni nam to ustalenie pewnych namiarów.

— Rozumiem.

— A tymczasem, kapitan Hall — Kellet odwróciła się z powrotem ku ekranowi — obawiam się, że będę zmuszona porozmawiać z towarzyszem kontradmirałem Porterem…

Obie doskonale nad sobą panowały — żadna się nie skrzywiła. Przynajmniej nie całkiem. Byłoby to, jakkolwiek by na to patrzeć, naruszenie dyscypliny — w końcu towarzysz kontradmirał Porter był oficjalnie zastępcą Kellet. A to, że bez dokładnej instrukcji nie byłby w stanie się wypróżnić, było zupełnie inną kwestią.

— W takim razie… — powiedziała Kellet, nie kryjąc rezygnacji.

Hall skinęła głową.

Kellet spojrzała na swego oficera łącznościowego i poleciła:

— Nick, połącz mnie, proszę, z towarzyszem kontradmirałem Porterem.



* * *


— Do cholery, to się może udać! — szepnęła sama do siebie Alice Truman.

Tak naprawdę nie sądziła, że jej zwariowany pomysł w praktyce się powiedzie, ale była to jedyna godna próby możliwość, toteż zabrała się do jej realizacji. Ku jej szczeremu zaskoczeniu kontradmirał Truitt musiał się zgodzić z jej propozycją, bo choć nie potwierdził tego żadną wiadomością, co było nader sensownym posunięciem, robił dokładnie to, co zasugerowała.

To zasugerowanie zresztą najbardziej ją niepokoiło. I to nie ze względów technicznych, gdyż Minotaur, gdy przemyślała pomysł do końca, znajdował się o mniej niż dwie sekundy świetlne od jednej z sond wyposażonych w nadajnik grawitacyjny. Nie było więc problemu z nadaniem kierunkową wiązką lasera wiadomości z poleceniem natychmiastowej jej transmisji, tak by odebrał go wyłącznie moduł łączności sondy. Wiadomość została nadana do bazy z prędkością większą od prędkości światła, a podejrzeń przeciwnika nie miała prawa wzbudzić, gdyż sondy w pobliżu trasy przelotu napastników nadawały cały czas. Z pewnością byli w stanie rozróżnić te transmisje — każdy porządny sensor grawitacyjny mógł je wykryć, natomiast nie oznaczało to, że potrafią je zrozumieć. Albo wiedzą, jak je generować. W tym rejonie panował taki tłok w łączności grawitacyjnej, że można by nadać coroczną mowę tronową i nikt by się nie zorientował. Poza odbiorcą.

Truman martwiło co innego — aby plan się powiódł, musiała natychmiast wypuścić kutry, gdyż inaczej nie zdążyłyby znaleźć się na dogodnej do ataku pozycji. A to oznaczało, że jeśli Truitt odrzuci jej sugestię, kutry będą zmuszone walczyć samodzielnie z całą zmierzającą w głąb systemu grupą okrętów Ludowej Marynarki. Co mogło mieć tylko jeden skutek.

Ona co prawda także musiała wcześniej ustawić w odpowiedniej pozycji Minotaura, ale to akurat było mniej groźne, gdyż zawsze mogła się wycofać. Kutry takiej możliwości nie miały. Teraz wyglądało na to, że najgorszy scenariusz nie będzie musiał być realizowany.

I Alice Truman uśmiechnęła się ze złośliwą satysfakcją, przyglądając się odliczającemu pozostały do rozpoczęcia ataku czas licznikowi widocznemu w rogu ekranu taktycznego fotela.



* * *


— Mamy ich, skipper! — ogłosił chorąży Thomas.

— Na tyle dokładnie, by gwarantować namiar? — spytała Harmon.

— Żeby gwarantować namiar, muszę uruchomić aktywne sensory, ma’am — przyznał Thomas nieco mniej radośnie.

Harmon skwitowała to mruknięciem.

Kutry prawie osiągnęły zaplanowaną pozycję do rozpoczęcia ataku, zbliżając się do celu lotem balistycznym, ale z napędami aktywnymi, tyle że nie wykorzystywanymi, co maskowanie powinno całkowicie ukryć. Odległość od celu wynosiła nieco mniej niż sekundę świetlną, a grasery były bronią działającą z prędkością światła. Jeżeli wszystko zagra idealnie, to przeciwnik będzie miał dwie, góra trzy sekundy, by zorientować się, że jest atakowany.

— Doskonale — odezwała się. — Przygotować grasery i wyrzutnie. Mike, chcę, żebyś postawił dziobową osłonę, jak tylko Tommy odpali ostatnią rakietę. Potem stawiaj burtowe.

— Rozumiem, ma’am — potwierdził Gearman, nie kryjąc napięcia.



* * *


Na pulpicie przed towarzyszem komandorem Diamato zaczęła pulsować czerwona kontrolka. Zdziwiło go to, więc wystukał na klawiaturze pytanie.

I zdziwił się jeszcze bardziej, widząc na ekranie odpowiedź komputera taktycznego.

— Mamy coś z lewej burty, towarzyszko kapitan — powiedział niepewnie.

— Coś?! — Towarzyszka kapitan Hall odwróciła się wraz z fotelem ku niemu. — Co za „coś”?!

— Nie bardzo wiem, ma’am… — przyznał. — Za słabe jak na sygnaturę napędu okrętu czy rakiety, a sensory wykryły z dziesięć takich anomalii… chyba że to jakieś zakłócenie… tyle że w banku danych nie mamy niczego, co by je choć przypominało.

Tak był zajęty problemem, że nawet nie zwrócił uwagi na formę, jakiej użył.

A nikt nie uznał za potrzebne uświadomić mu tego.

— To może być jakaś sonda? — spytała Hall.

— Komputer tak właśnie uważa, ma’am… ale ja się z nim nie zgadzam. To mi jakoś… nie pasuje… Czuję, że to coś innego, a poza tym sygnał jest za silny jak na zamaskowaną sondę RMN.

— Uaktywnić wabiki i włączyć zagłuszanie! — warknęła Hall.

I Diamato odruchowo wcisnął właściwy klawisz.



* * *


— Co do…? — zdumiał się towarzysz kapitan Hector Griswold dowodzący pancernikiem Ludowej Marynarki Admirał Tascosa.

Powodem tego zdumienia był fakt iż jego siostrzany okręt — Schaumberg — nagle uaktywnił wszystkie defensywne środki obrony antyrakietowej. I to bez żadnego widocznego powodu. Na wszelki wypadek sprawdził raz jeszcze dane z sensorów pokładowych i spytał oficera łącznościowego:

— Dostaliśmy jakieś wiadomości od admirał Kellet, Bob?

— Nie, towarzyszu kapitanie.

Griswold coraz bardziej zdziwiony zwrócił się do oficera taktycznego:

— To dlaczego okręt flagowy uaktywnił zagłuszanie i resztę, Nick?

— Nie wiem, towarzyszu kapitanie…



* * *


— Cholera! — zaklął z uczuciem chorąży Thomas, gdy jeden z pancerników nagle włączył wszystkie obronne środki radioelektroniczne, zmieniając się z uczciwego celu w kulę elektronicznych zakłóceń.

Systemy elektroniczne używane przez Ludową Marynarkę były o wiele lepsze niż osiemnaście czy dwadzieścia miesięcy temu, ale i tak gorsze niż ich odpowiedniki stosowane w Royal Manticoran Navy. W zupełności jednak wystarczyły, by ukryć coś tak małego jak holowane za rufą zasobniki.

Już miał o tym zameldować, ale Jacquelyn Harmon także to zauważyła.

I zareagowała.

— Rozpocząć atak! — warknęła.



* * *


— Co ona zrobiła?! — zdumiała się towarzyszka kontradmirał Kellet, unosząc głowę znad ekranu łączności fotela i wpatrując się w komandor porucznik Morris.

— Włączyła wszystkie obronne systemy radioelektroniczne bez rozkazu, towarzyszko admirał — powtórzyła Morris.

Kellet zmarszczyła brwi.

— Wybacz, Ron — rzuciła pod adresem towarzysza kontradmirała Portera widocznego na ekranie i sięgnęła do przełącznika częstotliwości, gdy ekran zgasł.

I rozjaśnił się ponownie, tyle że tym razem ukazując oblicze kapitan Hall.

— Żabciu, co ty do… — zaczęła Kellet.

— Ma’am, właśnie… — rozpoczęła równocześnie Hall. Obie zagłuszył trzeci głos:

— Zostaliśmy namierzeni przez lidar! — krzyknęła Olivia Morris. — A raczej lidary: wiele źródeł, i to bardzo blisko!



* * *


— Namiar! — oznajmił z tryumfem Thomas, gdy wiązka lidaru odbita od celu wróciła do lidaru na pokładzie Harpy.

— Ognia! — rozkazała Harmon.



* * *


Dziewięćdziesiąt sześć graserów wystrzeliło w ciągu dwóch sekund. I choć kutry nie mogły zbliżyć się pod właściwym kątem, by trafić w nie osłonięte ekranami dzioby okrętów, prawie wszystkie trafiły w cel. Celem bowiem nie były okręty Ludowej Marynarki, lecz holowane przez nie zasobniki. Dziewięćdziesiąt trzy zostały zniszczone w wyniku tej pierwszej salwy.

Zasobniki były całkowicie bezbronne i podatne na zniszczenie, gdyż niczym nie chronione i nie opancerzone. Dlatego grasery zdolne przedziurawić pancerz burtowy okrętu liniowego siały wśród nich prawdziwe spustoszenie. Powód był prosty — kiedy promień energii takiej mocy trafia w coś, nie stapia i nie powoduje wyparowania celu, gdyż transfer energii jest zbyt gwałtowny i zbyt wielki. To, w co trafi, czy jest to stop metali, ceramika czy ludzkie ciało, wyparowuje eksplozyjnie, wybuchając dosłownie z ogromną siłą. Tak też zostały zniszczone trafione zasobniki, a siła wybuchu części z nich spowodowała reakcję łańcuchową u sąsiednich, w które trafiły rozrzucone wybuchami szczątki, działając niczym szrapnele.



* * *


— Co to jest, do nagłej cholery?! — Jane Kellet próbowała mówić spokojnie, ale sama słyszała w swym głosie pierwsze objawy paniki.

— Nie wiem, towarzyszko admirał! — jęknęła Morris. Zarówno ona, jak i Oliver Diamato i kilkanaście innych osób z sekcji taktycznej próbowało zrozumieć coś z niemożliwych i nielogicznych danych pochodzących z sensorów.

— To są… — zaczęła Morris.

— Kutry rakietowe! — rozległ się w głośniku czyjś głos.

Kellet spojrzała na ekran łączności fotela, na którym komputer uprzejmie zidentyfikował rozmówcę jako komandora Diamato.

— Wyjaśnij! — warknęła.

— To muszą być kutry rakietowe, bo taką lawinę ognia z ciężkich graserów mogłoby spowodować jedynie z dziesięć krążowników liniowych, ale wówczas strzelaliby również z dział laserowych. A poza tym nawet RMN nie ma aż takich systemów maskujących, by tak wielkie okręty zdołały nie wykryte podejść do nas na tak małą odległość, a…

— Rakiety! — przerwał mu czyjś głos.



* * *


Alice Truman wyszczerzyła zęby w uśmiechu, obserwując, z jakim opóźnieniem i jak nierówno uaktywniały się systemy obrony radiowo-elektronicznej okrętów wroga. Zaskoczenie musiało być kompletne, a choć Minotaur znajdował się zbyt daleko, by jego sensory pokładowe zdołały dokładnie namierzyć zasobniki holowane, bez trudu wykryły eksplozje za rufami wrogich okrętów. A teraz na ekranie taktycznym pojawiła się chmura punkcików oznaczających własne rakiety, co znaczyło, że kutry przeszły do drugiej fazy ataku.

— No dobrze, Alf — zwróciła się do Jessupa. — Sprawdź, na ile możemy pomóc kutrom.

— Aye, aye, ma’am — rozpromienił się Jessup. — Ognia!

I dziewięć rakiet z dziobowych wyrzutni lotniskowca pomknęło na spotkanie wrogich okrętów.

Minotaur znajdował się dziewięć milionów kilometrów bezpośrednio za ich rufami i odległość wolno, lecz stale się zwiększała. Sytuacja ta ulegnie zmianie, gdy okręt rozpocznie pościg, ale jak dotąd nie leciał z maksymalnym przyspieszeniem, by nie spłoszyć przyszłych ofiar. I dlatego wystrzelenie rakiet powinno okazać się pustym gestem, gdyż żadna rakieta nie miała wystarczającego zasięgu, by dotrzeć do tak odległego celu.

Ale w magazynach artyleryjskich i wyrzutniach HMS Minotaur znajdowały się pierwsze rakiety będące owocem programu „Ghost Rider” o możliwościach, jakich nie miały dotąd żadne rakiety w galaktyce.



* * *


— Dziobowa osłona! — polecił Michael Gearman, gdy ostatnia z dwunastu rakiet opuściła wyrzutnię Harpy.

— Stoi dziobowa! — zameldował prawie natychmiast mat Maxwell.

— Silniki manewrowe gotowe! — zawtórował mu porucznik Takahashi.

— Doskonale! — potwierdziła Harmon, nie spuszczając wzroku z ekranu taktycznego.

Jej skrzydło właśnie zmasakrowało zasobniki holowane, likwidując największe zagrożenie dla wszystkich. Przeciwnikowi mógł zostać z tuzin, acz było to optymistyczne założenie. A teraz wystrzelone przez kutry rakiety gnały ku właściwym celom, jakimi były pancerniki. Co prawda kąt ataku nadal nie był najlepszy, za to odległość w chwili wystrzelenia wynosiła zaledwie dwieście dwadzieścia tysięcy kilometrów, a miały one przyspieszenie rzędu osiemdziesięciu pięciu tysięcy g. Dawało to dwadzieścia dwie sekundy lotu i oznaczało, że rakiety będą miały dość paliwa, by manewrować w ostatniej fazie ataku.



* * *


Oscar Diamato patrzył z przerażeniem na zbliżającą się chmurę rakiet i myślał tępo, że miał rację — to musiały być kutry rakietowe. Rakiety bowiem wystrzeliwane były ze zbyt wielu miejsc, i to rozproszonych, by mogły pochodzić skądkolwiek indziej. Ale było ich tak wiele, wystrzelone zostały z tak bliska i leciały tak różnymi trajektoriami, że zaskoczona obrona antyrakietowa zgłupiała. Celów było za dużo i zbyt rozrzucone, by można było szybko je zniszczyć. Potrzebny był czas na obliczenia i namiary dla antyrakiet, a tego czasu nie było.

Rakiety przedarły się w pobliże okrętów, nim zdążyło wystartować więcej niż kilka antyrakiet, o biernej obronie antyrakietowej nie wspominając. Powitał je zmasowany ogień sprzężonych działek laserowych i dział energetycznych użytych jako broń antyrakietowa. To ostatnie okazało się w panującym zamieszaniu bronią obosieczną. Niszczyciel Alcazar, flagowy okręt osłony, został trafiony w śródokręcie promieniem grasera pancernika Admirał Tascosa próbującego zniszczyć nadlatujące rakiety. Alcazar po prostu znalazł się w złym miejscu w niewłaściwym czasie. I został zniszczony wraz z całą załogą.

Diamato gorączkowo robił, co mógł, by przełamać obronę radioelektroniczną kutrów i znaleźć cel dla broni pokładowej Schaumberga, ale przypominało to walkę z cieniem. A w następnym momencie pancernikiem wstrząsnęły pierwsze trafienia. Rozkaz towarzyszki kapitan Hall uaktywniający pokładowe środki wojny radioelektronicznej spowodował, iż okręt był najtrudniejszym celem do trafienia ze wszystkich wchodzących w skład Zespołu Wydzielonego 12.3, ale to nie uratowało go całkowicie. Rakiet po prostu było zbyt dużo i znajdowały się zbyt blisko, by zdołał uniknąć trafień. Zawyły alarmy uszkodzeniowe i na mostek runęła lawina meldunków:

— Graser numer trzy zniszczony!

— Bezpośrednie trafienie głównego lidaru!

— Wielokrotne trafienia w dziób, towarzyszko kapitan! Beta Trzynaście i Czternaście zniszczone!

Litania zdawała się nie mieć końca, ale Diamato wiedział, że mogła być znacznie dłuższa. Albo mogło jej już nie być, podobnie jak i okrętu, gdyby nie przezorność towarzyszki kapitan Hall. Była to niewielka po…

— Bezpośrednie trafienie w zapasowe stanowisko dowodzenia!

Ten krzyk przedarł się przez jego koncentrację i Diamato odruchowo spojrzał na ekran ukazujący plan okrętu, na którym zaznaczano uszkodzenia i zniszczenia. Zapasowe stanowisko dowodzenia rozbłysło krwawą czerwienią i odważył się spojrzeć na towarzyszkę kapitan. Twarz Hall była kamienną maską, ale w jej oczach widać było ból, gdy uświadomiła sobie, że Ira Hamer właśnie zginął.

— Znajdź mi te kutry, Oliver! — poleciła głosem prawie tak spokojnym jak przed rozpoczęciem ataku.

I towarzysz komandor Diamato pochylił się pospiesznie nad klawiaturą.



* * *


Silniki manewrowe nie są przewidziane do szybkiego przemieszczania całych jednostek, toteż kutry powoli zmieniały kursy, przerywając atak zgodnie z planem. W ten jednakże sposób mogły mieć uaktywnione osłony dziobowe, które nie były w stanie współistnieć z aktywnym napędem typu impeller. Gdy zakończyły powolny zwrot, odwróciły się ekranami dennymi do przeciwnika i przynajmniej chwilowo były w miarę bezpieczne.

Jacquelyn Harmon obserwowała ich manewry z dumą. Dzięki tej dupie z rączką Holdermanowi przeciągającemu ocenę przydatności bojowej załogi miały dość czasu, by się zgrać, i reagowały niczym doświadczeni weterani, a nie debiutanci w czasie pierwszej akcji bojowej. Kutry wykonywały unik na tyle duży, by przestać stanowić cele, jeśliby przeciwnikowi udało się je namierzyć mimo maskowania, lecz równocześnie na tyle mały, by móc przeprowadzić kolejny atak. Żałowała jedynie, że trwa to tyle czasu…

A potem przestała o tym myśleć, gdyż zauważyła coś kątem oka na ekranie taktycznym. I dopiero po sekundzie zrozumiała, co to takiego. A była to pierwsza salwa dziewięciu rakiet wystrzelonych przez dziobowe wyrzutnie Minotaura. Dogonienie celów zajęło im sto czterdzieści trzy sekundy, w trakcie których osiągnęły prędkość stu dwudziestu sześciu tysięcy kilometrów na sekundę. Żadna inna rakieta w znanej przestrzeni nie była zdolna do podobnego wyczynu, a to z tego prostego powodu, że aby mieć dość paliwa na tak długi lot, musiałaby osiągać przyspieszenie zredukowane o trzydzieści pięć procent. Co spowodowałoby, iż w tej chwili znajdowałaby się dwa miliony kilometrów za celem i miała prędkość mniejszą o dwadzieścia tysięcy kilometrów na sekundę. Co ważniejsze, w jednoczłonową rakietę nie dałoby się wpakować dość paliwa, by wystarczyło go na dotarcie do celu i manewrowanie w czasie ostatniej fazy ataku.

A te będą miały wówczas zapas paliwa pozwalający jeszcze na prawie czterdzieści sekund lotu.



* * *


Nikt w całym Zespole Wydzielonym 12.3 nie zauważył tych dziewięciu rakiet, co było całkowicie zrozumiałe — panowało olbrzymie zamieszanie w wyniku zaskakującego ataku kutrów, które praktycznie natychmiast zostało spotęgowane zniszczeniami. Żaden z operatorów czy oficerów taktycznych nie miał po prostu czasu rozglądać się w poszukiwaniu ewentualnych nowych źródeł zagrożenia, skoro na ekranach taktycznych aż roiło się od już znanych. A pojedynczy dreadnought był tak daleko z tyłu, że nikt nie traktował go jako źródła jakiegokolwiek zagrożenia.

A ponieważ nikt ich nie zauważył, nikt też nie próbował im przeszkodzić.

Wszystkie rakiety skierowane zostały przeciwko jednemu celowi, a ponieważ do końca dysponowały możliwościami manewrowymi, skierowały się ku rufie pancernika. Dwie detonowały wewnątrz przestrzeni objętej ekranami, pozostałe zaś siedem na zewnątrz, ale żadna w większej odległości niż osiem tysięcy kilometrów. I większość promieni laserowych z ich głowic trafiła w rufę okrętu, która po prostu przestała istnieć wraz z rufowym pierścieniem napędu, maszynownią i częścią kadłuba. Ekran zaczął migotać, ale nie zniknął, co było pechem dla pozostałej przy życiu części załogi, jedno bowiem z ostatnich trafień zniszczyło kompensator bezwładnościowy… I załoga poruszającego się z prędkością dwustu g pancernika Ludowej Marynarki Mohawk została rozsmarowana po ścianach, pokładach i przyrządach.

Nagła utrata łączności z okrętem zwróciła uwagę załóg najbliższych jednostek, a widok wraku zaalarmował je. Zdumienie ustąpiło miejsca konsternacji, gdy zorientowano się, że Królewska Marynarka użyła kolejnej nowej broni. Że są nią rakiety nowej generacji, okazało się, gdy sprawdzono wskazania rufowych sensorów — widać było na nich kolejne liczące po dziewięć pocisków salwy zbliżające się ku Zespołowi Wydzielonemu 12.3. Nie miały już jednak tak łatwego zadania jak pierwsza, gdyż same stały się celami zarówno pasywnej, jak i aktywnej rufowej obrony antyrakietowej wszystkich jednostek, które miały je w polu rażenia.



* * *


— Admirał Truitt zwiększył ponownie prędkość, skipper! — zameldował radośnie Evans.

Harmon skinęła głową.

Okręty Truitta rzeczywiście zwiększyły przyspieszenie do maksimum i ledwie znalazły się w zasięgu skutecznego ostrzału rakietowego, odpaliły pełne salwy burtowe, opróżniając przy tej okazji wszystkie holowane zasobniki.

Rakiety pomknęły prosto ku nieosłoniętym dziobom jednostek Ludowej Marynarki, które zaczęły gwałtownie manewrować, by uniknąć śmiertelnego zagrożenia. Odwracając jednakże dzioby od lawiny śmierci, która ku nim pędziła, odsłoniły równie bezbronne rufy kutrom rakietowym. Te z kolei zmieniły już kursy na tyle, by nie kierować się dziobami ku przeciwnikowi, co znaczyło, że mogą wyłączyć dziobowe osłony, uaktywnić napędy główne i przystąpić do kolejnego ataku.

— Tu Gold Leader do wszystkich! — powiedziała Harmon na częstotliwości całego skrzydła. — Przystąpić do drugiego ataku przy użyciu rakiet!

Pozostawione na tę okazję zapasowe rakiety były już załadowane do rur rewolwerowych wyrzutni i ledwie przebrzmiał jej rozkaz, nastąpiło ich odpalenie.



* * *


Dla Jane Kellet był to koszmar na jawie.

A raczej byłby to koszmar na jawie, gdyby miała czas to sobie uświadomić. Nie miała jednak tego czasu, zajęta desperackim ratowaniem swoich okrętów, które, jak się okazało, wprowadziła w sam środek starannie zaplanowanej zasadzki. Rakiety zdawały się nadlatywać ze wszystkich stron, superdreadnoughty Królewskiej Marynarki zbliżały się nieuchronnie… A ona po stracie zasobników nie miała czym z nimi walczyć — jeśli znajdzie się w zasięgu dział, zmasakrują jej pancerniki. A na domiar złego cały czas byli atakowani przez te cholerne kutry.

Co prawda sekcje taktyczne były teraz w stanie je odnaleźć, gdy ponownie zaczęły używać napędów, ale ich zagłuszacze i inne środki obrony radioelektronicznej były niewiarygodnie wręcz skuteczne, a same jednostki małe i niezwykle zwrotne. Z tak niewielkiej odległości trafienie w każdą z nich nie powinno być problemem. A było.

I to dużym.

Już samo uzyskanie namiaru było upiornie trudne, a co gorsza kutry rozdzieliły się na dwie grupy, które obrały rozbieżne kursy. Najwyraźniej chciały znaleźć się z obu stron jej formacji i wziąć ją w klasyczne nożyce, by atakować na przemian, przecinając jej kurs. Widziała, jak to robią, ale odwróciły się ekranami ku burtom jej okrętów, więc mogła użyć jedynie rakiet.

— Admirał Kellet do wszystkich jednostek! — warknęła na ogólnym kanale łączności. — Przygotować się do zmiany kursu! Nowy to 0-9-0 na 2-7-0!

Nie było to wiele, ale w ten sposób odwracała nieco rufy od kutrów i gwałtownie zmieniała kurs, oddalając się od superdreadnoughtów. Nawet bez zasobników i z nowymi kompensatorami bezwładnościowymi nie mogły osiągać takich przyspieszeń jak jej pancerniki, a więc jeśli uda jej się uciec z ich zasięgu…

— Opróżnić pozostałe zasobniki, celując w kutry! — poleciła, myśląc równocześnie gorączkowo i analizując pozostałe jej jeszcze opcje.

Nie wiedziała, ile zasobników ocalało, ale chcąc uciec przed superdreadnoughtami, i tak musiałaby je zostawić, więc lepiej było je wykorzystać przeciwko kutrom. Miała sporą szansę uciec okrętom liniowym, więc realnym zagrożeniem pozostały tylko te cholerne kutry dysponujące wystarczającym przyspieszeniem, by ją dogonić. Czyli każdy zniszczony teraz zmniejszał zagrożenie, jakie…



* * *


Jedna z wystrzelonych przez superdreadnoughty kontradmirała Truitta rakiet detonowała dziewiętnaście tysięcy kilometrów przed dziobem Schaumberga. Okrętem targnęło potężnie, gdy dwa promienie spolaryzowanej energii, znacznie silniejsze od emitowanych przez głowice rakiet wystrzeliwanych przez kutry, trafiły w pancerz, prując go jak papier. Jeden zniszczył trzy wyrzutnie rakiet, rozhermetyzował magazyn artyleryjski, zdemolował graser i dwa dziobowe działa laserowe, zabijając przy okazji osiemdziesiąt siedem osób. Drugi przebił się przez pancerz, burtę i ściany stojące mu na drodze oraz kolejny pancerz i zniszczył pomost flagowy, zabijając wszystkich obecnych. W tym także kontradmirał Jane Kellet.



* * *


Joanne Hall poczuła nagłe szarpnięcie okrętu, po którym zawyły kolejne alarmy zniszczeniowe, i odruchowo spojrzała na ekran łączności fotela. Był ciemny i martwy. Przez moment przerażenie i niedowierzanie walczyły w niej o prymat, ale stłamsiła oba — nie miała na nie czasu. Wiedziała, co Kellet planowała, a biorąc pod uwagę stan zniszczeń na innych okrętach, o których informował aktualizowany na bieżąco obraz na ekranie taktycznym, nie miała pojęcia, kto ze starszych rangą oficerów jeszcze żył.

I nie miała czasu, by to sprawdzać.

— Sygnał do wszystkich! — poleciła, nawet nie podnosząc głowy znad ekranu taktycznego. — Głównym celem są kutry. Powtarzam: głównym celem są kutry. Wszystkie okręty wykonają obrót na prawą burtę i obiorą podany wcześniej kurs. Podpisano Kellet, kontradmirał.

Dopiero w tym momencie uniosła głowę i spojrzała prosto w wytrzeszczone oczy porucznika pełniącego obowiązki oficera łącznościowego.

Ten blady jak trup spojrzał na Calvina Addisona.

A towarzysz komisarz Addison skinął potakująco głową, przyglądając się Hall ze zrozumieniem.



* * *


— Przeciwnik zmienia kurs, skipper — zameldował Thomas. — Wygląda na to, że chcą uciec admirałowi Truittowi.

— Widzę — odparła spokojnie Harmon, myśląc gorączkowo. Przeciwnik próbował uciec, i biorąc pod uwagę, jakie baty dostał, na pewno szybko nie wróci. Wszystko, co powinna zrobić, to ścigać ich do granicy wejścia w nadprzestrzeń, dobijając pozostających w tyle maruderów. Bazie Hancock przestało zagrażać jakiekolwiek niebezpieczeństwo, bo jednostki Ludowej Marynarki nie przestaną uciekać, jak długo ich śladem będzie podążał choćby jeden superdreadnought.

Ale kurs, jaki obrały okręty wroga, pozwalał im na wymknięcie się z pułapki, zanim okręty Truitta znajdą się w zasięgu umożliwiającym użycie broni energetycznej. A to oznaczało, że większości uda się uciec. Dotychczas zniszczone zostały jedynie trzy pancerniki, dwa niszczyciele i sześć ciężkich krążowników. Wszystkie pozostałe jednostki zostały uszkodzone, w tym niektóre ciężko, ale zachowały zdolność ruchu i rozwijania przyzwoitych przyspieszeń.

Harmon zgrzytnęła zębami — perspektywa ucieczki tych niemalże wraków nie podobała jej się absolutnie. Ale z drugiej strony jedynymi jednostkami, które mogły im to uniemożliwić, były jej kutry. Nie mające już rakiet. Co oznaczało ataki ze znacznie mniejszej odległości, i to pod kątami niebezpiecznie wystawiającymi ich dzioby na ostrzał potężniejszego przeciwnika.

Przeciwnika, który szybko się uczył. Szok i strach wywołane atakiem skrzydła już minęły i jeżeli będzie próbowała ich zatrzymać, zacznie robić się parszywie. Jak dotąd jedynie pięć kutrów zostało zniszczonych, ale wiedziała, że liczba ta zacznie gwałtownie rosnąć.

Nie musiała tego robić. Baza była bezpieczna, system pozostał we władaniu Royal Manticoran Navy, a dotychczasowy przebieg bitwy stanowił najlepszy dowód słuszności całego pomysłu użycia lotniskowców i nowej generacji kutrów.

Ale przecież nie o to w tym momencie chodziło…



* * *


— Kutry kontynuują pościg, towarzyszko kapitan — zameldował Diamato.

— A superdreadnoughty?

— Zmieniają kurs, by przeciąć nam drogę, ale nie zdołają tego zrobić wystarczająco blisko, ma’am. Z moich obliczeń wynika, że gdy znajdą się najbliżej, będzie nas dzieliło około półtora miliona kilometrów, a to zbyt duża odległość dla broni energetycznej. Bliżej mógłby dotrzeć jedynie ten samotny dreadnought, ale nie próbuje. Też bym nie próbował, mając rakiety o takim zasięgu — skomentował, uśmiechając się ponuro Diamato.

— Rozumiem — mruknęła Hall.

Spojrzała na ekran taktyczny ukazujący zniszczenia pozostałych okrętów i skrzywiła się boleśnie. Ponad jedna trzecia ocalałych pancerników była na dobrą sprawę wrakami z jako tako sprawnymi napędami. A i to nie do końca — dwa z nich na pewno nie zdołają uciec przed superdreadnoughtami, a ona nie miała wyboru — musiała je zostawić, nie chcąc stracić wszystkich okrętów.

Jedyne pocieszenie stanowiła nadzieja, że innym zespołom wydzielonym powiodło się lepiej…

Ale była to nadzieja niewielka i zdecydowanie mało przyjemna.

— Towarzyszko kapitan, mam na linii towarzysza kontradmirała Portera. Chce rozmawiać z admirał Kellet — zameldował cicho oficer łącznościowy.

Hall uśmiechnęła się ponuro. Oczywiste było, że Porter chciał z nią rozmawiać, widząc, że uciekają. To musiało dotrzeć nawet do takiego głąba. Zgodnie z przepisami powinna oddać mu dowodzenie jako najstarszemu stopniem. Dowodzenie i odpowiedzialność za dalszy los Zespołu Wydzielonego 12.3.

Tyle tylko że ten cymbał patentowany nie miał bladego pojęcia, co oznaczają te słowa.

Ani co powinien zrobić.

Spojrzała błagalnie na Addisona.

— Towarzyszu komisarzu…? — było to wszystko, co mogła powiedzieć.

Gdyby wypowiedziała prośbę, nie mógłby jej spełnić, wiedząc, że rozmowy na mostku są nagrywane. Pozostało jedynie mieć nadzieję, że się domyśli. I odważy.

Addison spojrzał na nią i odetchnął głęboko. Przez kilka sekund przyglądał się jej z namysłem, nim się odezwał, nie patrząc nawet na oficera łącznościowego.

— Proszę poinformować towarzysza kontradmirała, że towarzyszka admirał Kellet jest chwilowo nieosiągalna. I proszę mu też powiedzieć, towarzyszu poruczniku, że nasz system wewnętrznej łączności został poważnie uszkodzony i nie możemy blokować żadnego łącza.

— Rozumiem, towarzyszu komisarzu — potwierdził cichutko porucznik.

Towarzyszka kapitan Hall pochyliła głowę nad ekranem taktycznym fotela, starannie kryjąc uśmiech.



* * *


— Dostał! — wrzasnął radośnie chorąży Thomas.

Michael Gearman skrzywił się odruchowo.

Nie żeby zazdrościł tamtemu entuzjazmu czy nie cieszył się, widząc, jak promień ich grasera dobija kolejny ciężko uszkodzony pancernik Ludowej Marynarki. Bo na takich właśnie jednostkach skrzydło skoncentrowało ogień, prując burty, dehermetyzując pomieszczenia i niszcząc, co się dało, aż okręty zmieniały się w dryfujące wraki lub eksplodowały. Gearman podzielał jego radość, tylko podświadomość pchała mu przed oczy wspomnienia innej bitwy i innego okrętu…

Superdreadnoughta, który został rozstrzelany w podobny sposób, tyle że nie przez kutry rakietowe. Jego załoga także została zmasakrowana… a jedną ze szczęśliwszych ofiar był Michael Gearman, który stracił wówczas tylko nogę, nie życie tak jak większość.

Odruchowo pomacał zregenerowaną kończynę i mimo wszystko pożałował nieszczęśników, którzy ginęli teraz od ich ostrzału.



* * *


— Wyszliśmy poza teoretyczny zasięg dział superdreadnoughtów, ma’am — zameldował chrapliwie Diamato.

— Rozumiem — potwierdziła Hall.

Oznaczało to, że ścigające ich okręty liniowe nie zdołają, gdy przechwycą jej jednostki, zbliżyć się na tyle, by móc użyć broni elektromagnetycznej. Była to miła wiadomość. Ale na wojnie wszystko się mogło zdarzyć, a rakiety superdreadnoughtów, samotnego dreadnoughta i grasery kutrów zniszczyły kolejne cztery pancerniki. Łącznie zniszczonych zostało jak dotąd dziewięć z trzydziestu trzech, a wszystkie pozostałe były poważnie uszkodzone. Zniszczeniu uległy też wszystkie niszczyciele i prawie wszystkie ciężkie krążowniki — ocalały dwa, bardziej przypominające wraki niż okręty…

Osłona praktycznie przestała więc istnieć.

A po bokach formacji niczym stada rekinów uwijały się te przeklęte kutry.

Wreszcie zdołali je wszystkie zidentyfikować i policzyć. Jak dotąd udało im się zniszczyć szesnaście, a pięć ciężko uszkodzonych zmusić do przerwania walki. Pozostało jednak siedemdziesiąt pięć w pełni sprawnych i nadal groźnych. Miały niewiarygodne przyspieszenie, a ich załogi były doskonale wyszkolone i zgrane, atakowały bowiem w przemyślany sposób, manewrując grupowo, i widać było, że robią to nie pierwszy raz.

Po każdym ataku obie grupy goniły Zespół Wydzielony 12.3, godząc się ze stoickim spokojem na ostrzał rakietowy i nieuchronne straty. Choć znacznie mniejsze, niż powinny być, gdyż rakiety nadal miały poważny problem z trafieniem. Po czym atakowały w skoordynowany sposób, przecinając kurs jej okrętów, i strzelały jak oszalałe. A zniszczenia wywołane przez ich grasery były olbrzymie.

Jedynym prawdziwym pocieszeniem było to, że przy każdym ataku traciły przewagę prędkości. Za każdym bowiem razem, przystępując do niego, z jakiegoś powodu przestawały przyspieszać. Ponieważ wcześniej, tuż przed atakiem osiągały przyspieszenie sześćset trzydzieści g, miały dość prędkości, gdy przecinały kurs jej okrętów. Jednak dopiero gdy po ataku znalazły się na kursie równoległym do zespołu wydzielonego, ponownie zaczynały przyspieszać. Traciły w ten sposób prędkość, ale niestety niewystarczająco wolno — obliczenia jednoznacznie wskazywały, że będą miały jej dość, by towarzyszyć jej i atakować przez cały czas aż do granicy wejścia w nadprzestrzeń.

Oznaczało to, że jedynym sposobem, by tam dotrzeć, było je rozbić i zdziesiątkować.



* * *


— W porządku — oznajmiła nadal spokojnie Jackie Harmon dowódcom dywizjonów i sekcji na częstotliwości dowodzenia skrzydła.

Temu spokojowi przeczył wyraz jej twarzy. Straciła w ostatnim ataku kolejne trzy kutry, z czego dwa w kretyńskich solowych atakach, które w ogóle nie powinny się zdarzyć. Zostały jej siedemdziesiąt dwie sprawne maszyny i zmusiła się, by myśleć o ich załogach, a nie o tych, którzy zginęli. — Admirał Truitt został z tyłu, więc teraz wszystko zależy od nas. Chcę widzieć ataki pełnymi dywizjonami, żadnych solówek, albo głupkowi, który to przeżyje, osobiście urwę łeb przy samej dupie! Macie to powtórzyć dosłownie swoim pilotom! — poleciła i odczekała chwilę, żeby jej słowa dokładnie zapadły im w pamięć. — Macie tego dopilnować. Jasne? A teraz do roboty: chorąży Thomas wyznaczy cele kolejnego ataku.



* * *


— Ponownie atakują, ma’am — zameldował Diamato.

— Widzę, Oliver — odparła spokojnie Hall.

Rozkazy „admirał Kellet” zostały już wykonane, toteż teraz pozostało jej jedynie obserwować i czekać. I analizować sytuację. Doskonale wiedziała, co chciał osiągnąć dowodzący kutrami — mimo że postrzelane pancerniki Zespołu Wydzielonego 12.3 nadal były znacznie groźniejsze od kutrów. Zwłaszcza kutrów pozbawionych rakiet. Mimo to tamten po prostu nie mógł bezczynnie obserwować, jak uciekają. Sądząc zresztą po zajadłości ataków, nie tylko on — wszyscy piloci zdawali się podzielać zdecydowanie dowódcy.

Przy takim podejściu i niewielkich odległościach niezbędnych do skutecznego użycia graserów kutry powinny był łatwym łupem pancerników.

A nie były.

Oboje z Diamato domyślili się, że musi się za tym kryć jeszcze jakaś przyczyna. Coś, czego dotąd nie rozgryźli, a co znacznie zwiększało odporność kutrów i utrudniało zniszczenie ich. Zachowywały się zresztą przedziwnie — nie tylko traciły przyspieszenie w trakcie ataku, ale także zwrotność po jego zakończeniu. Manewrowały tak ociężale, jakby używały wyłącznie silników manewrowych. Nie miała pojęcia, co było tego powodem, wiedziała jednak, że były nie tylko trudne do namierzenia, ale też niezwykle odporne na trafienia. Zupełnie jakby dysponowały osłoną dziobową, tyle że to było niemożliwe.

Coś zaczęło jej świtać, ale zmęczony i przeciążony umysł odmówił kolaboracji. A potem nie miała już czasu, by o tym myśleć, gdyż kutry rozpoczęły kolejny atak. Postanowiła poinformować o wszystkim wywiad i skupiła się na bieżącym zagrożeniu.

— Uwaga! Nadlatują!



* * *


Wszystkie sprawne kutry skrzydła zmieniły kurs i rozpoczęły atak, plując ogniem z maksymalną możliwą szybkostrzelnością. Kolejny pancernik zmienił się w supernową. Po paru sekundach to samo stało się z ciężkim krążownikiem. Ale tym razem przeciwnik był gotów i jego działa postawiły prawdziwą ścianę ognia. Całe szczęście, że dziurawą w wyniku odniesionych uszkodzeń.

Co gorsza, ktoś chyba domyślił się istnienia osłon dziobowych, gdyż rakiety zaprogramowano tym razem tak, by mijały kutry i eksplodowały za ich rufami. Pocisk przelatujący obok był trudniejszy do namierzenia i zniszczenia, a kutry od rufy były bezbronne.

I to dało się zauważyć gdy w krótkim czasie cztery z nich przestały istnieć. Reszta przedarła się przez rakiety i utrzymując kurs, nadal strzelała najszybciej jak mogła.



* * *


Straty zaczynały być zbyt ciężkie. Jacquelyn Harmon musiała przyznać, acz bardzo niechętnie, że skrzydło nie zdoła powstrzymać okrętów wroga przed dotarciem do granicy nadprzestrzeni.

— Ostatni atak, panie i panowie! — oznajmiła na ogólnej częstotliwości skrzydła. — Dołóżcie im na pożegnanie, a potem wracamy do domu!

Niespodziewanie eksplodował nie ostrzeliwany przez nikogo pancernik, a po chwili drugi. Najwidoczniej zostały poważniej trafione w ostatnim ataku i wtórne eksplozje albo skutki celnych strzałów, nad którymi nie zdołały zapanować ekipy awaryjne, doprowadziły do zniszczenia okrętów.

Harmon uśmiechnęła się z mściwą satysfakcją i wykonała zwrot, biorąc kurs wytyczony do ostatniego ataku.



* * *


Schaumberg zatoczył się, gdy trzy promienie graserów przebiły się równocześnie przez lewoburtową osłonę i rozpruły kadłub. Osłona zamigotała i zgasła, by po ułamku sekundy uaktywnić się ponownie. Ale mając już tylko połowę mocy. Cztery działa energetyczne i dwie wyrzutnie rakiet nie były w stanie się aktywować — przestały istnieć całkowicie zniszczone.

A potem przez osłabioną osłonę przebił się kolejny promień grasera i Oliver Diamato ledwie zdążył opuścić hełm skafandra, gdy w lewej ścianie mostka pojawiła się nagle potężna dziura, przez którą z wyciem uciekło powietrze z rozhermetyzowanego pomieszczenia. Fragmenty pancerza chroniącego mostek, a rozerwanego przez trafienia, przeleciały przez jego wnętrze, siejąc śmierć i zniszczenia.

Diamato ledwie to zarejestrował, mając oczy wlepione w ekran taktyczny. Lewoburtowa osłona praktycznie przestała istnieć, i sądząc po danych, jakie właśnie się wyświetlały w rogu ekranu, tym razem na dobre. Uratować ich mogło tylko jedno…

— Obrót o dwanaście… nie, o czternaście stopni na lewą burtę! — krzyknął.

— Aye, sir! Jest obrót o czternaście stopni na lewą burtę! — potwierdził sternik.

Diamato odetchnął z ulgą, widząc, jak okręt wykonuje manewr i obraca się ekranem ku kutrom.

Dopiero w tym momencie zdał sobie sprawę, że Hall ani nie potwierdziła, ani nie skomentowała jego rozkazu, a sternik i tak go wykonał.

Odwrócił się i zamarł, widząc jej nienaturalną pozycję i zalany krwią skafander.



* * *


— Cholera! Nie sądziłam, że będzie w stanie to zrobić — oceniła z niechętnym podziwem Harmon, patrząc, jak ostrzelany przez kutry pancernik wykonuje obrót dokładnie o kąt potrzebny, by uniemożliwić im ostrzelanie lewoburtowej osłony.

Ten, kto dowodził tym okrętem, musiał mieć nerwy jak postronki, by tak idealnie zgrać manewr przy odniesionych przez okręt zniszczeniach. Ustawił się tak, iż kutry lecące śladem maszyny komandora porucznika Gillespiego nie były w stanie mu nic zrobić. A była to prawdziwa szkoda, gdyż lewoburtowa osłona praktycznie przestała istnieć.

Natomiast dzięki temu ustawił się prawą burtą prawie prostopadle w stosunku do kursu grupy dowodzonej przez Harmon. Wyglądało to na okazję, której po prostu nie sposób było przegapić.

— Przygotuj się, Ernest — uprzedziła Harmon.

— Aye, aye, ma’am. — Takahashi sprawdził swój ekran i na wszelki wypadek spojrzał na Maxwella. — Proszę uważać na przedni pierścień: chcę mieć dziobową ścianę, natychmiast jak powiem.

— Będę uważał, sir — obiecał Maxwell.

— I żadnych Srebrnych Kluczy — uśmiechnął się Takahashi. Mat Maxwell zarechotał ze zrozumieniem: ten oficer przynajmniej niczego nie ukrywał.

— Ernest… — powiedziała Harmon, obserwując ekran w oczekiwaniu, aż wyliczony i rzeczywisty kurs się pokryją. — Teraz!



* * *


— Pani kapitan! Kapitan Hall!

Diamato klęczał przy fotelu kapitańskim, ignorując przeskakujące wokół wyładowania elektryczne. Biało-błękitne iskry w próżni były całkowicie niesłyszalne, ale nawet gdyby były, i tak nie zwróciłby na nie uwagi, ponieważ skupiał ją w całości na rannej. Hall siedziała na pokładzie, ale gdyby jej nie obejmował, osunęłaby się nań bezwładnie. Jakimś cudem stanowiska taktyczne, łączności i sternika pozostały nietknięte. Wszystkie inne zostały zniszczone, a obsługujący je ludzie wybici. Diamato robił, co mógł, by opanować mdłości na widok tej rzezi.

Komisarz Addison został prawie rozcięty na dwoje. Reszta albo poszatkowana, albo poprzebijana przez odłamki pancernej ściany. Ale Hall wciąż żyła… jeszcze.

Załatał najgorsze dziury w jej skafandrze, zużywając prawie cały zapas łat awaryjnych, ale oznaki życia na medpanelu ledwie drgały. Nie był lekarzem, ale i tak wiedział, że Hall umiera. Odniosła zbyt wiele wewnętrznych obrażeń i miała zbyt dużo wewnętrznych krwotoków, i nie mógł z tym nic zrobić, nie zdejmując z niej skafandra. A to zabiłoby ją natychmiast.

— Kapitan Hall! — zawołał ponownie. I zamarł, gdyż powoli otworzyła oczy.

— O… Oliver… — był to ledwie słyszalny w głośnikach szept, po którym rozległ się cichy, ale wyraźny bulgot krwi.

Z trudem powstrzymał się, by nie zacisnąć dłoni na jej ramionach.

— Tak, skipper!

Poczuł, że coś go szczypie w oczy, i dopiero gdy przestał wyraźnie widzieć, zorientował się, że płacze.

Musiała to usłyszeć w jego głosie, gdyż poklepała go słabo po udzie.

— Teraz… wszystko… od ciebie… — szepnęła, przyglądając mu się pałającymi oczyma, świadoma, że śmierć zbliża się szybkimi krokami. — Wydostań… moich… ludzi… Ufam… ci… Oli…

Jej oddech zamarł i Oliver Diamato spojrzał bezradnie w jej niewidzące oczy.

I w tym momencie coś się z nim stało. Zupełnie jakby w chwili śmierci Joanne Hall jakaś iskra przeskoczyła z jej duszy w jego. Jakby przejął nagle esencję bycia dowódcą i oficerem. Położył ją łagodnie na pokładzie, odetchnął głęboko i doskonale już wiedział, co ma zrobić.

Wstał i spokojnie podszedł do swego stanowiska. W jego ruchach i zachowaniu nie było śladu wahania. Sprawdził stan uzbrojenia i osłon burtowych i prychnął cicho — połowa prawoburtowych stanowisk dział była zniszczona, druga połowa operowała na lokalnej kontroli ognia. Miało to swoje dobre strony, jeżeli naturalnie nie zostało przerwane połączenie z choćby częścią tych ostatnich. Nie miał bowiem czasu na poprawne wpisywanie programu ogniowego, a to, co zamierzał zrobić, komputer artyleryjski najprawdopodobniej by odrzucił. Z ludźmi sprawa była prostsza…

Wyszczerzył zęby i zajął się klawiaturą.

Z uwagi na zniszczenia wolał nie opierać się na komputerze artyleryjskim i jego uznaniu priorytetów celów, tylko robić wszystko ręcznie. Wybrał dwa kutry, nadał im pierwszeństwo jako celom i wyłączył autokontrolę jedynego ocalałego lidaru. Ustawił go na wybrane cele, włączył autonamiar. W ten sposób komputer artyleryjski nie mógł przejąć kontroli nad lidarem, a załogi dział powinny dostawać stały namiar celów. Następnie wypisał polecenie otwarcia ognia, podał swój osobisty kod autoryzacji i wysłał wszystko na poszczególne stanowiska.

Zapaliła się para zielonych kontrolek oznaczających, że przynajmniej do części stanowisk ogniowych rozkaz dotarł, a ich obsługi zdecydowały się go przyjąć i wykonać. Nie liczył, ile ich było — tyle, ile było, musiało wystarczyć.

— Do zobaczenia w piekle! — warknął.

I nacisnął przycisk.

Ułamek sekundy później kuter rakietowy oznaczony 01-001 a ochrzczony Harpy eksplodował w oślepiającym błysku, gdy jego dziobową osłonę przebiły równocześnie dwa promienie graserów pancernika.



Rozdział XXXV

— Towarzyszka admirał Kellet powinna właśnie atakować Hancock, a towarzysz admirał Shalus zakończyć atak na Seaford 9 — zauważył Honeker.

Tourville potwierdził ruchem głowy, ale nie odezwał się.

Honeker zresztą nie spodziewał się odpowiedzi. Po prostu musiał coś powiedzieć, czując coraz większe zdenerwowanie i napięcie.

— Dwanaście minut do wyjścia z nadprzestrzeni, towarzyszu admirale — zameldowała jak zwykle spokojnie komandor Lowe.

Ale każdy, kto ją znał, usłyszałby w jej głosie nutki napięcia.

— Dziękuję, Karen — w głosie Tourville’a nie było śladu czegokolwiek poza spokojem.

No, ale na jego miejscu w ten sposób zachowałby się każdy rasowy admirał.

Tym bardziej że nic innego nie miał do roboty.



* * *


Kontradmirał Eskadry Zielonej Michael Tennard wpadł na pomost flagowy, doszczelniając jeszcze skafander próżniowy. W całym kadłubie jego flagowego superdreadnoughta słychać było dźwięk alarmu bojowego, toteż ledwie znalazł się na pomoście, spojrzał na holoprojekcję taktyczną.

I zaklął cicho, acz z uczuciem.

Ponad pięćdziesiąt niezidentyfikowanych, czyli w praktyce wrogich jednostek kierowało się ku planecie Zanzibar. Już poruszały się z prędkością prawie piętnastu tysięcy kilometrów na sekundę, a rosła ona w stałym tempie czterystu pięćdziesięciu g. Takie przyspieszenie oznaczało, że nie nadlatuje nic większego od pancernika, ale on miał do dyspozycji sześć okrętów liniowych i sześć krążowników liniowych RMN oraz kilkanaście krążowników, niszczycieli i przestarzałych „drobnoustrojów” należących do floty systemowej.

— Przynajmniej nie holują zasobników — zauważył jego szef sztabu, stając obok. — Nie przy tym przyspieszeniu.

— Dobre choć to — mruknął Tennard.

Szef sztabu skinął głową, nic nie mówiąc — obaj wiedzieli, że okręty Tennarda nie mają pełnego zapasu zasobników. W sumie dysponowały siedemdziesięcioma trzema, a to nie zapewniało takiej salwy, jakiej można byłoby sobie życzyć wobec takiej przewagi wroga. Z drugiej strony napastnicy nie mieli zasobników, a superdreadnoughty dysponowały znacznie lepszą obroną antyrakietową. Jeżeli pierwszą salwą zdoła zniszczyć z pół tuzina pancerników, a potem utrzymać dystans, by móc prowadzić pojedynek rakietowy, istniała duża szansa, że zada przeciwnikowi takie straty, że ten zdecyduje się zrezygnować z ataku. Naturalnie sam także poniesie straty, a te cholerne pancerniki miały naprawdę dużo wyrzutni, ale…

Tennard przestał snuć zbędne rozważania i zabrał się do wydawania rozkazów, udając, że nie wie, co nastąpi. Takie samooszukiwanie się niczego nie zmieniło, bo i tak nie było sposobu, by mógł opuścić system bez walki. Nie tylko honor Królewskiej Marynarki był tu stawką, ale i wiarygodność całego Gwiezdnego Królestwa Manticore. Gdyby uciekł, nie broniąc Zanzibaru, wszyscy sojusznicy straciliby wiarę w gwarancje bezpieczeństwa udzielone przez Królestwo.

A brutalna prawda była taka, że przeciwnik miał wystarczającą przewagę, by jeśli tylko będzie skłonny podjąć starcie na wyniszczenie, wygrać je. A po wyeliminowaniu z walki jego okrętów liniowych już bez większych problemów przebije się przez resztę i będzie w stanie unicestwić wszystko, co zastanie na orbicie planety Zanzibar.

Wszystko, co tak naprawdę mógł osiągnąć kontradmirał Tennard, to że wróg zapłaci za to jak najwyższą cenę.

I tym właśnie się zajął z ponurą determinacją.



* * *


— Do wyjścia z nadprzestrzeni pozostało trzydzieści jeden minut, towarzyszu admirale — zameldował głosem komandora MacIntosha głośnik interkomu.

Javier Giscard pochylił się i wcisnął klawisz.

— Rozumiem, Andy — odparł i dodał: — Oboje z towarzyszką komisarz wkrótce zjawimy się na pomoście flagowym.

— Rozumiem, panie admirale.

Giscard zakończył połączenie i uśmiechnął się krzywo.

— Sądzę, że jeśli Andy nas nie rozgryzł, to przynajmniej coś podejrzewa — oświadczył beztrosko.

— Tak sądzisz?! — zapytała ostro Pritchart. Pokiwał głową i czekał na ciąg dalszy.

Oboje znajdowali się w jego kabinie ubrani w skafandry i czekali na sygnał alarmu bojowego poprzedzającego wyjście z nadprzestrzeni. Większość podkomendnych była przekonana, że zajęci są jakimiś poprawkami w planach, które wynikły w ostatnim momencie. I mieli rację, tyle że nie chodziło o takie plany, jak sądzili. No i na pewno żaden nie spodziewał się, że planowanie odbywa się w ten sposób, że towarzyszka komisarz siedzi na kolanach towarzysza admirała.

— Dlaczego tak sądzisz? — spytała zaniepokojona.

— Bo ostatnio bardzo się stara rozpowszechniać historie podkreślające, jakie to napięcie panuje między nami — wyjaśnił Giscard z uśmiechem. — Incydenty, o których opowiada, nie miały miejsca, a raczej miały, ale nie przebiegały dokładnie tak, jak je opisuje.

— Chcesz powiedzieć…

— Chcę powiedzieć, że nas osłania. A przynajmniej tak sądzę.

Przez kilka długich sekund patrzyła mu w oczy, przygryzając dolną wargę. Po czym westchnęła i wzruszyła ramionami.

— Jestem mu za to wdzięczna, ale wolałabym, żeby się nie domyślił — przyznała niezbyt uszczęśliwiona. — I lepiej żeby był ostrożny w tym, co mówi, bo jeśli go za bardzo poniesie wyobraźnia i UB zacznie porównywać jego wersje z meldunkami agentów…

Nie dokończyła — nie musiała, oboje wiedzieli, co by to oznaczało.

Giscard pokiwał głową i przestał się uśmiechać.

— Masz oczywiście rację, ale wątpię, by dał się ponieść fantazji. I nie zapominaj, że publicznie iskrzy między nami równo — przypomniał. — Udawanie napięcia stało się już chyba odruchowe. On po prostu bardziej to podkreśla. Jest ostrożny i zawsze można to uznać za przesadę średnio rozgarniętego świadka. Albo za próbę amatora usiłującego zasłużyć się, by zostać oficjalnym kapusiem.

— Hmm… — Pritchart zastanowiła się, po czym westchnęła z rezygnacją i oparła o jego ramię. — Cóż, przynajmniej wpadłeś na genialny pomysł, jak się pozbyć tej świni Jouberta.

Powiedziała to sztucznie radosnym tonem, niemniej była to prawda.

— Prawda? — spytał zadowolony z samego siebie Giscard.

Nie miał żadnych złudzeń, iż Urząd Bezpieczeństwa domyśli się, że skorzystał z pierwszej szansy, by się pozbyć Jouberta, ale nadarzyła się ku temu całkowicie legalna okazja, a od samego początku protestował przeciwko jego obecności i został po prostu zmuszony, by przyjąć donosiciela na szefa sztabu. Skoro los sprezentował mu tak doskonałą okazję, skorzystał z niej oczywiście. A Pritchart miała możliwość stanowczo argumentować przeciwko niej. Sprawa była całkowicie czysta, bo nikt nie mógł przewidzieć, że towarzysz kapitan Herndon dowodzący dreadnoughtem Shaldon w drodze do celu padnie trupem na atak serca. Jego zastępca był zbyt niedoświadczony, by dowodzić okrętem liniowym, więc trzeba było natychmiast znaleźć nowego dowódcę. No, a nawet towarzyszka komisarz Pritchart nie mogła użyć argumentu, że Joubert został zdegradowany, gdyż było dokładnie odwrotnie — przeniesienie ze stanowiska szefa sztabu na kapitana okrętu liniowego zawsze uważano za awans. A żeby sprawę ukoronować, Joubert miał i stosowne doświadczenie, i stopień. I dlatego towarzysz admirał Giscard został zmuszony, by zrezygnować z jego usług dla dobra zadania, i przeniósł go czym prędzej do Grupy Wydzielonej 12.4.2 towarzysza kontradmirała Darlingtona, w skład której wchodził Shaldon. I natychmiast mianował na wakujące stanowisko szefa sztabu komandora MacIntosha, który odtąd łączył obowiązki szefa sztabu i oficera operacyjnego. I wszyscy (oficjalnie poza towarzyszką komisarz Pritchart) byli zachwyceni tą zmianą.

Uśmiechnął się z zadowoleniem na samo wspomnienie.

Pritchart odpowiedziała uśmiechem pełnym zrozumienia, znów wykazując niesamowitą zdolność przewidywania jego toku myślowego. Objął ją silniej i spochmurniał — perspektywy nie były najweselsze, a co gorsza w najbliższej przyszłości czekało go zdecydowanie niemiłe fizyczne przeżycie.

— Lepiej chodźmy — zaproponował cicho.

Odwróciła się i pocałowała go gwałtownie, z cichą desperacją.

A potem oboje wstali i ponownie przybrali oficjalne maski.



* * *


— Zdecydowali się na bój spotkaniowy — ocenił kapitan Bogdanovich.

I potrząsnął ze smutkiem głową.

— A dlaczego mieli się nie zdecydować? — spytał cicho Tourville.

Obaj stali przed holoprojekcją taktyczną. Przyglądając się jej, Tourville odruchowo wzruszył ramionami i dodał:

— Dzięki Shannon są przekonani, że nie mamy zasobników, a wiedzą, że ich rakiety są lepsze od naszych, więc to rozsądne. Na miejscu ich dowódcy dążyłbym do jak najszybszego rozpoczęcia pojedynku artyleryjskiego, bo wówczas by nas zmasakrował. No, ale ja wiem, że mamy zasobniki, i nawet gdy próbuję o tym zapomnieć, podejrzewam, że jednak wpływa to na moją opinię.

— To nie tylko o to chodzi — uśmiechnął się Bogdanovich. — Ma pan też skłonność do szarży i szybkiego rozpoczynania walki.

— No, no, nie jestem aż taki narwany! — zaprotestował Tourville i spojrzał na niego badawczo.

Bogdanovich tylko się uśmiechnął.

— Jestem? — spytał Tourville. Bogdanovich bez słowa pokiwał głową.

— No dobrze, może trochę — ustąpił Tourville.

I starannie ukrył uśmiech. Fakt — wierzył, że najlepsze są decydujące starcia, ale nie zawsze, i o ile mógł i nigdy nie dążył do nich nie przygotowany i bez przemyślanego planu. No i nieprzypadkowo nie przeniósł flagi na inny okręt.

Count Tilly był tylko krążownikiem liniowym, znacznie łatwiejszym do zniszczenia niż pancernik. Ale w tej bitwie krążowniki liniowe będą drugorzędnymi celami, które mogą zostać trafione bardziej przez przypadek niż świadomie.

A to jakoś Bogdanovichowi nie przyszło do głowy.

Zadowolony odwrócił się i podszedł do swego fotela.



* * *


Kontradmirał Tennard czekał, z niecierpliwością obserwując zmniejszającą się odległość między obiema grupami rakiet. Jego jednostki już wytracały prędkość, gdyż wynosiła ona w tej chwili nieco ponad sześć i pół miliona kilometrów i malała o osiemset kilometrów co sekundę. W skuteczny zasięg rakiet wejdzie za cztery minuty. Zamierzał zaatakować pierwszy, a potem utrzymywać stosowną odległość od przeciwnika, jak długo się da.

— Przygotować się do odpalenia — polecił cicho, ale zdecydowanie.



* * *


— Zalecam, żebyśmy rozmieścili zasobniki na pozycjach, towarzyszu admirale — powiedziała Shannon Foraker.

W jej głosie słychać było napięcie. Wszyscy je odczuwali, ale w jej przypadku brzmiało to prawie tak, jakby było ono zmieszane z ulgą. Było to znajome, miłe nawet napięcie, które chwilowo zastąpiło to trzymające ją od miesięcy. W tej chwili jej głos brzmiał jak dawniej — jak taktycznej technowiedźmy, którą Tourville dobrze znał i rozumiał, a która zniknęła gdzieś po bitwie o Adler.

Tourville odwrócił głowę i spojrzał na nią mile zaskoczony.

A ona uniosła głowę, jakby czując jego spojrzenie, i ku jego zaskoczeniu uśmiechnęła się.

A potem mrugnęła porozumiewawczo!

— Popieram zalecenie! — powiedział, z trudem panując nad głosem.

Na szczęście porucznik Frasier nie potrzebował dalszej zachęty, by przekazać polecenie pozostałym okrętom Zespołu Wydzielonego 12.2.



* * *


— Panie admirale, przeciwnik…

— Widzę — Tennard sam był zaskoczony spokojem własnego głosu.

Właśnie zobaczył, jak kardynalny błąd popełnił, i prawie w tej samej sekundzie zrozumiał, że jest trupem. A mimo to mówił spokojnie, jakby nic się nie stało! A ujmując rzecz wprost — dał dupy dokumentnie. Nawet mu przez myśl nie przeszło, że napastnicy mogą holować minimalną ilość zasobników wewnątrz ekranów. Co przy możliwościach pancerników bynajmniej nie było mało. Było to rozwiązanie proste, logiczne i wysoce prawdopodobne. A on nawet o nim nie pomyślał.

I świadomość, że to, co proste, zawsze jest najtrudniejsze, nie stanowiła dlań żadnej pociechy. Bo obserwując, jak za okrętami przeciwnika pojawiają się paciorki zasobników, wiedział, że stracił system, okręty i życie.

— Zmieniamy kurs — polecił. — Pełna szybkość i kurs zbliżeniowy. Chcę znaleźć się jak najbliżej przeciwnika.

— Jak najbliżej, sir? — zdziwił się szef sztabu.

— Jak najbliżej — potwierdził ponuro Tennard. — Kiedy odpalą salwę, zostaniemy zmasakrowani. Jedyna szansa to znalezienie się jak najprędzej w zasięgu dział. Przy szczęściu może się udać… natomiast ja na ich miejscu trzymałbym dystans i po prostu rozstrzelał nas rakietami.

— Ale…

— Wiem — przerwał mu miękko Tennard. — To nie jest szansa na przeżycie, bo takiej już nie mamy. To tylko szansa na zadanie jak największych strat… Spieprzyłem wszystko i stracę system i okręty… i nie jestem w stanie nic zrobić, by uratować ludzi z pułapki, w którą ich wpakowałem. Jedyne, co mogę zrobić, to próbować zabrać jak najwięcej przeciwników ze sobą.

I uśmiechnął się słabo bez śladu wesołości.



* * *


— Przeciwnik zmienia kurs na zbliżeniowy, panie admirale — zameldowała Foraker.

— Próbuje dojść na odległość dział — skomentował Tourville i pogładził sumiastego wąsa, nim zdecydował: — Nie będziemy zwiększali odległości, Karen. Musiał się zorientować, jak Shannon go zrobiła, ale teraz to już i tak niczego nie zmieni.



* * *


Obie grupy okrętów zbliżały się do siebie i gdy osiągnęły odległość sześciu i pół miliona kilometrów, wystrzeliły rakiety prawie równocześnie. Okręty kontradmirała Tennarda nie posiadały jednak rakiet najnowszej generacji jak Minotaur, jako że była to wciąż broń eksperymentalna. Dlatego wystrzelone przez niego miały jedynie nieco większy zasięg i przyspieszenie od tych, którymi dysponowały okręty Ludowej Marynarki. Miały też znacznie lepsze systemy samonaprowadzające, ale nie na tyle, by zrównoważyć taką różnicę ilościową. Było ich bowiem tysiąc dwieście, i to wraz z rakietami z wyrzutni okrętowych, a okręty Lestera Tourville’a odpowiedziały salwą prawie sześciu tysięcy pocisków.

Obie fale minęły się w przestrzeni i obie formacje zwróciły się burtami ku nadlatującym rakietom, by chronić najczulsze miejsca okrętów przed trafieniem. Oraz umożliwić im jak najskuteczniejszy ogień z wyrzutni burtowych.

Holoprojekcje taktyczne ukazywały zbliżającą się falę zniszczenia i śmierci, ale chwilowo było to jeszcze nierealne. Był to rój punkcików świetlnych, a nie rzeczywistość.

Jeszcze nie.

I dlatego strach nie zastąpił całkowicie napięcia, choć zaczął już się pojawiać wśród ludzi czekających na to, co nieuniknione, obojętne jakie mundury nosili. Na obu pomostach flagowych zrobiło się ciszej niż zwykle, gdy wszyscy czekali, aż skończy się ten pozorny spokój.

Te parę sekund zdawało się trwać wieczność, a potem nagle iluzja przestała istnieć, gdy pojawiły się na holoprojekcjach pierwsze własne antyrakiety. Napięcie zniknęło i pozostał tylko strach przed zbliżającym się laserowym piekłem.

Nadlatujące rakiety zaczęły znikać wpierw pojedynczo, potem grupami. A potem masowo, gdy znalazły się w zasięgu ognia sprzężonych działek laserowych z artylerii głównej. Ale to nie był ten rodzaj walki, do jakiej Królewska Marynarka była przyzwyczajona, a obrona antyrakietowa przeciwnika okazała się po modernizacji znacznie skuteczniejsza. I to zarówno pasywna, jak i aktywna. No i jednostki Zespołu Wydzielonego 12.2 były celami znacznie mniejszej liczby rakiet. Prawie połowę zniszczyły antyrakiety, a trzecią część pozostałych działka. Nieco ponad czterysta przebiło się na odległość detonacji, a połowę z nich ogłupiły środki radiowoelektroniczne, wabiki i boje pozorujące cele. Komputery pokładowe rakiet nie były zaprogramowane na taki stopień skomplikowania ECM-ów, bo ci, którzy je odpalili, nie mieli pojęcia, jak dobre są w rzeczywistości środki, którymi dysponuje przeciwnik dzięki przemytowi technologii.

Ponad dwieście rakiet pokonało jednak wszystkie przeszkody dzielące je od trzydziestu trzech pancerników. I w ostatnim momencie te pancerniki obróciły się o dziewięćdziesiąt stopni, ustawiając się dennymi ekranami ku nadlatującym rakietom. Manewr, choć skomplikowany, wykonany został bezbłędnie, a to dzięki pomysłowości Shannon Foraker, która go wymyśliła, i uporowi Lestera Tourville’a ćwiczącego go przez całą drogę.

W tej ścianie ekranów znajdowały się oczywiście luki, i to duże, jako że pancerniki musiały utrzymywać spore odległości, by nie zetknęły się ich ekrany. Ale i tak była to najciaśniejsza formacja, jaką okręty Ludowej Marynarki zdołały utrzymać od ponad ośmiu lat standardowych.

Była to obrona dokładnie w stylu Royal Manticoran Navy. Którą mogła prowadzić jedynie naprawdę dobrze wyszkolona jednostka taktyczna. I odniosła zamierzony skutek — przytłaczająca większość rakiet detonowała w ustalonej odległości od celów, marnując promienie laserowe na trafienia w ekrany, których nie mogły przebić.

Widząc to, Lester Tourville uśmiechnął się z mściwą satysfakcją.

Wiedział, że nie uniknie strat — rakiety RMN były po prostu zbyt dobre i miały zbyt silne głowice, by mogło być inaczej. Ale tak jak powiedział Honekerowi trzy standardowe tygodnie temu, był na to przygotowany. Podobnie jak McQueen i Giscard. Wiedzieli, że nie da się toczyć walki bez strat. Straty były do przyjęcia, jak długo okupywały zwycięstwo.

Dwa pancerniki zmieniły się w supernowe, dwa inne we wraki ciągnące za sobą smugi śmieci i skrystalizowanego powietrza. Pozostałe jednakże powróciły do pierwotnego położenia burtą ku przeciwnikowi i rozpoczęły ostrzał rakietowy z pokładowych wyrzutni.

Tyle że nie bardzo miały do czego strzelać, gdyż otwierająca salwa skupiona została wyłącznie na superdreadnoughtach, a była pięciokrotnie liczniejsza od tego, co wystrzeliły okręty kontradmirała Tennarda.

Każdy z superdreadnoughtów stał się celem dziewięciuset sześćdziesięciu rakiet, a były zbyt rozciągnięte w przestrzeni, by móc powtórzyć manewr Tourville’a z podobnym skutkiem. Raz dlatego, że Tennard nie był przygotowany na taką lawinę ognia i nie przyjął ciasnego, ułatwiającego obronę szyku. Przeciwko temu, czego się spodziewał, sensowna była luźna, pozwalająca na indywidualne manewry okrętów formacja połączona systemem obrony antyrakietowej. Dwa, że załogi nie były na tyle dobrze wyszkolone, by w tak krótkim czasie, jaki miały do dyspozycji, ryzykować zacieśnienie szyku i obrót. Ryzyko samozniszczenia okrętów przy tej okazji było zbyt duże…

I w ten sposób pogardzana Ludowa Marynarka dysponowała tym razem lepszym wyszkoleniem, przewagą ogniową i lepszym dowództwem.

Michael Tennard zdawał sobie z tego sprawę w ostatnich minutach swego życia. I bezsilnie obserwował, jak jego okręty kolejno otacza ogień… a potem była już tylko nie kończąca się seria potężnych wstrząsów, które targały na wszystkie strony jego okrętem flagowym. Trzymał się desperacko najbliższej konsoli, chcąc za wszelką cenę pozostać na nogach i widzieć, jak ginie jego eskadra. A potem nastąpił oślepiający błysk… i ciemność.



* * *


— Mój Boże! — westchnął Yuri Bogdanovich. — Zupełnie jak w systemie Adler!

— Nie całkiem, Yuri — sprzeciwił się ponuro Tourville, patrząc na listę strat i uszkodzeń!

Trzy kolejne pancerniki zostały całkowicie zniszczone — łącznie stracił dwadzieścia siedem procent sił, ale przeciwnik zignorował kompletnie jego krążowniki liniowe, skupiając ogień na pancernikach. I te dołączyły teraz do walki, kolejno zmieniając zdolne jeszcze do akcji krążowniki Królewskiej Marynarki we wraki.

Przeciwnik nadal się odgryzał, ale nie miał wystarczającej siły ognia, by uzyskać coś więcej od sporadycznych trafień, a po każdej wystrzeliwanej przez Shannon Foraker salwie odpowiadał coraz słabiej.

Spoglądając na tę precyzyjną rzeź, Tourville nie czuł ani radości, ani satysfakcji. Wykonał swój obowiązek i ze smutkiem przyglądał się pobojowisku, na którym wśród trudnych do zidentyfikowania szczątków unosiło się jeszcze mniej kapsuł ratunkowych. Sam stracił osiem lub dziewięć tysięcy ludzi i powinien się cieszyć, że to przeciwnik poniósł znacznie większe straty. Tylko jakoś się nie cieszył…

Był dumny ze swych ludzi i zdecydowany dokończyć zadanie, ale nikt przyglądający się tej masakrze nie mógł odczuwać radości na jej widok. A przynajmniej nikt, kogo Lester Tourville miałby życzenie kiedykolwiek poznać.

Otrząsnął się, gdy ostatni krążownik liniowy Royal Manticoran Navy eksplodował. Pozostały krążowniki i niszczyciele oraz drobniejsze jednostki floty systemowej Zanzibaru. Żaden nie zawrócił z drogi, mimo wszystko próbując dotrzeć w zasięg broni energetycznej z odwagą i determinacją godnymi podziwu. Żaden też nie miał szansy, by to osiągnąć.

Tourville odwrócił się od ekranu wizualnego i holoprojekcji taktycznej, nie chcąc oglądać tej rzezi.

— Karen, weź kurs na Zanzibar — polecił komandor Lowe, po czym spojrzał na Foraker i dodał: — Zacznij obliczać trajektorię ostrzału, Shannon. Mam nadzieję, że będą na tyle rozsądni, by się poddać… Dam im dwanaście godzin na ewakuację ludzi ze wszystkiego, co jest na orbicie, ale nie zamierzam tracić czasu na jałowe dyskusje. Jeśli to ich nie przekonało, że nie żartuję, to żadne słowa tego nie zrobią.

I uśmiechnął się chłodno.

Po czym podszedł do swego fotela, odchylił oparcie i usiadł wygodnie. Sięgając po cygaro, uśmiechnął się lekko…

Nikt, patrząc na niego, nie domyśliłby się, że Lesterowi Tourville’owi jest naprawdę smutno.



Rozdział XXXVI

— Przygotować się do wyjścia z nadprzestrzeni na mój rozkaz… — polecił komandor Tyler. — Wyjście za pięć… cztery… trzy… dwa… jeden… Teraz!

Grupa Wydzielona 12.4.1 składająca się z superdreadnoughtów Zespołu Wydzielonego 12.4 i lekkich krążowników osłony wyskoczyła z nadprzestrzeni w normalną przestrzeń. Towarzyszyły temu jasne rozbłyski energii o barwie ozonu mające miejsce ledwie sto osiemdziesiąt tysięcy kilometrów od granicy przejścia w nadprzestrzeń gwiazdy typu G0, jaką był Basilisk A. Był to fenomenalny wręcz przykład precyzyjnej astronawigacji, ale ani Javier Giscard, ani nikt na pokładzie okrętów wchodzących w skład jego grupy nie był w stanie tego chwilowo docenić. Wszyscy bowiem zajęci byli walką z buntującymi się żołądkami i falami nudności towarzyszącymi nieodłącznie alarmowemu wyjściu z nadprzestrzeni.

Walki te miały rozmaity skutek — Giscard na przykład wygrał i nie oddał ostatniego posiłku, choć omal nie stracił przytomności. Natomiast sądząc po odgłosach, przynajmniej połowa obecnych na pomoście flagowym rzygała jak koty. Wiedział, że tysiące innych na pokładach robi to samo, i zdawał sobie sprawę, że w tym momencie jego okręty są praktycznie bezbronne, ale nic na to nie mógł poradzić. Przez około dwie minuty nikt nie był zdolny do normalnego funkcjonowania. Pozostawała automatyczna obrona antyrakietowa. Najwytrzymalsi ludzie, a było takich naprawdę niewielu, potrzebowali minimum dwudziestu sekund, by dojść do siebie. Gdyby w tym rejonie znajdował się jakikolwiek nieprzyjacielski okręt, cała grupa wydzielona byłaby dlań wymarzonym wręcz, bo prawie bezbronnym celem.

Żadnego okrętu jednak nie było, bo i być nie powinno — system planetarny to naprawdę olbrzymia przestrzeń, a napastnicy świadomie lecieli najprostszym kursem prowadzącym ku jedynej planecie układu. Co prawda wyszli z nadprzestrzeni niewiele dalej, jako że Giscard nie zamierzał tracić czasu, ale to niewiele przekładało się na olbrzymi obszar przestrzeni i spotkanie akurat tu okrętu Królewskiej Marynarki byłoby prawdziwym pechem.

Giscard wolał mieć pole do manewru i nie zamierzał marnować czasu na próbę skutecznego podejścia do celu, która była z góry skazana na fiasko. Co prawda nie posiadał konkretnych danych dotyczących systemu wczesnego ostrzegania, jakim dysponowała w układzie Królewska Marynarka, ale wiedział, czego może się spodziewać. Znał bowiem systemy, w jakie wyposażone były główne układy planetarne Ludowej Republiki. Haven na przykład dysponował antenami pasywnych szerokopasmowych sensorów o średnicy około tysiąca kilometra i czułości pozwalającej wykryć wyjście z nadprzestrzeni niszczyciela z odległości stu godzin świetlnych. Zdrowy rozsądek nakazywał założyć, iż co najmniej równie dobrym sprzętem dysponował w macierzystych układach przeciwnik. Prawdopodobnie zresztą lepszym, bo i elektronika, i komputery Gwiezdnego Królestwa Manticore stały na wyższym poziomie.

Dlatego założenie planu było takie, by przeciwnik zauważył go jak najszybciej. Jeśli wszystko pójdzie zgodnie z teorią, obrońcy będą mieli godzinę na reakcję, nim zjawi się kontradmirał Darlington. I dopiero wtedy zrozumieją, że znaleźli się między młotem a kowadłem…

Naturalnie taka koordynacja przy takich odległościach graniczyła z cudem, ale na dobrą sprawę nie była potrzebna. Byłoby to miłe zwieńczenie skomplikowanego manewru, ale nawet spory poślizg w przybyciu drugiej grupy nie powinien mieć większego znaczenia. Nie powinien…

Giscard stwierdził z ulgą, że żołądek wrócił na właściwe miejsce, a przed oczyma rozjaśniło mu się na tyle, że widzi w miarę wyraźnie cały pomost flagowy.

— Jaka sytuacja, Franny? — spytał.

— Tego… tak… — oficer astronawigacyjny jeszcze nie w pełni doszła do siebie. — Jesteśmy trzysta dziewięćdziesiąt sześć milionów kilometrów od Basilisk A w pozycji 0-0-5 na 0-0-3 względem niego. Mamy prędkość… czternaście koma jeden kilometra na sekundę i przyspieszenie trzy koma siedemdziesiąt pięć kilometra na sekundę kwadrat. Od orbity Medusy dzieli nas około dwustu trzydziestu milionów kilometrów i powinniśmy dotrzeć w zasięg przechwycenia za sto trzydzieści dwie minuty przy utrzymaniu obecnego kursu i przyspieszenia. W chwili przecięcia orbity będziemy mieli prędkość czterdziestu trzech tysięcy ośmiuset dwóch kilometrów na sekundę.

— Andy? — Giscard spojrzał na MacIntosha. — Coś do nas już leci?

— Na razie nie, towarzyszu admirale. Mamy wiele sygnatur napędu wewnątrz systemu i część z nich to z pewnością okręty, ale jak dotąd żaden nie kieruje się w naszą stronę. Oczywiście jest na to trochę za wcześnie, ale podejrzewam, że po tak widowiskowym wejściu nie będziemy musieli długo czekać.

— Dziękuję — Giscard spojrzał na Pritchart i potarł podbródek.

Meldunek Tyler potwierdzał, że znaleźli się tam, gdzie chcieli, co było przede wszystkim zasługą jej dokładnych wyliczeń. Nieco denerwowała go wielkość przyspieszenia, ale sam zdecydował, by lecieć tak szybko, choć nie było to do końca bezpieczne. Powód był prosty — cała Ludowa Marynarka została zmuszona do drastycznego zmniejszenia marginesów bezpieczeństwa, nie mogąc dorównać przeciwnikowi w rozwoju techniki. Przed wybuchem wojny standardem zarówno w Royal Manticoran Navy, jak i w Ludowej Marynarce było zablokowanie najwyższych dwudziestu procent mocy napędów, stąd też maksymalna osiągana szybkość stanowiła osiemdziesiąt procent nominalnej możliwej dla każdego napędu. Postąpiono tak dlatego, że z zasady kompensator bezwładnościowy informował, że zamierza się zepsuć, przestając działać… co natychmiast zmieniało załogę w krwawą maź na wszystkich powierzchniach wewnętrznych okrętu. Jako że im większe jest obciążenie sprzętu, tym wyższe prawdopodobieństwo awarii, większość flot wojennych i wszystkie handlowe wolały oszczędzać to najistotniejsze dla życia załóg urządzenie.

Ta bezpieczna w sumie sytuacja przestała niestety wchodzić w grę dla Ludowej Marynarki, gdy RMN zaczęła powszechnie stosować nowe, usprawnione kompensatory. Nie mogąc dorównać ich osiągom, zdecydowano się na dwa kroki. Po raz pierwszy od osiemnastu lat standardowych wznowiono budowę dreadnoughtów, które mając mniejszą masę, były w stanie osiągać przyspieszenia zbliżone do superdreadnoughtów przeciwnika wyposażonych w nowe kompensatory. Oraz zmniejszono o połowę margines bezpieczeństwa wszystkich okrętów, co pozwoliło na osiąganie podobnych rezultatów. Było to naturalnie rozwiązanie prowizoryczne i skuteczne tylko tak długo, jak długo przeciwnik nie zdecydował się także zmniejszyć marginesu bezpieczeństwa. Jak na razie jednak powszechnie tego nie robił, toteż różnica w osiąganych prędkościach prawie się wyrównała.

Raport MacIntosha potwierdzał zaś jego podejrzenia. Każde siły stacjonujące w dowolnym systemie potrzebowały na reakcję co najmniej dziesięć minut. Czas ten mógł się wydłużyć do czterdziestu, jeśli ich dowódca był zbyt pewny siebie i pozwolił okrętom siedzieć bezczynnie na orbicie z wyłączonymi napędami. W tym przypadku raczej nie wchodziło to w grę, ale przypuszczał, że o reakcji przeciwnika dowie się później niż za dziesięć minut, biorąc pod uwagę, jak skuteczne były systemy maskujące okrętów Royal Manticoran Navy. A ponieważ nienawidził czekać, wolałby, aby jak najprędzej taką reakcję na ich przybycie dało się wykryć.

W tym konkretnym przypadku powód był jeszcze jeden — dopiero gdy przeciwnik zareaguje, będzie wiedział, czy dywersja się powiodła i jakie gniazdo szerszeni właśnie kopnął…



* * *


Wiceadmirał Michael Reynaud z Królewskiej Służby Astro Kontrolnej (w skrócie ACS) uniósł głowę i brwi, słysząc specyficzny trójtonowy sygnał alarmu, który rozbrzmiał w pomieszczeniu. Sygnał nie był donośny, gdyż nie musiał być — główna sala kontroli lotów znajdowała się głęboko we wnętrzu olbrzymiej stacji kosmicznej i była miejscem z zasady cichym i spokojnym. Co bynajmniej nie oznaczało, że dyżurujący tu nie mieli roboty.

Mieli, i to aż za dużo, gdyż kontrolowali cały ruch odbywający się poprzez terminal Basilisk i jedna jedyna pomyłka mogła ich kosztować utratę ładnych paru milionów ton ładunku, o statku i załodze nie wspominając. Dlatego właśnie sala była cicha i spokojna — w nerwowej atmosferze przekrzykiwania się nawzajem łatwiej o błędy.

Żeby zapewnić kontrolerom jak najlepsze warunki pracy, dostosowano także oświetlenie i panującą w sali temperaturę. Światło było przyciemnione, by wyraźniej widać było ekrany i holoprojekcję, a temperaturę utrzymywano bliżej chłodnej niż pokojowej, co było zwyczajem przyjętym jeszcze na Ziemi przed rozpoczęciem lotów kosmicznych. Jak się bowiem okazało, niewielki chłód utrudniał dyżurującym przy elektronicznym sprzęcie zapadanie w drzemkę, gdy następowała dłuższa chwila bezczynności. Od zasady tej naturalnie istniał wyjątek — kontrolerzy pochodzący ze Sphinksa twierdzili, że w sali panuje miłe ciepełko typowe dla porządnego letniego dnia.

Reynaud nie przejmował się tym, bo ruch panował taki, że szans na drzemkę nikt nie miał, obojętne jak reagował na temperaturę. Teraz jednak nawet o tym nie pomyślał, gdyż sygnał, który się rozległ, był zarezerwowany dla częstotliwości używanej wyłącznie przez dowództwo obrony systemu. A o żadnych ćwiczeniach nikt go nie uprzedzał…

Obrócił się wraz z fotelem i obserwował, jak oficer łącznościowy najpierw wyłącza alarm, a potem wystukuje na klawiaturze główny kod autoryzacji dostępu. Otrzymanie dostępu do sieci łączności szybszej od prędkości światła zawsze trwało, gdyż należało pokonać rozbudowany system zabezpieczeń, a potem przekonać sieć do współpracy. Była to ze strony Królewskiej Marynarki zwykła upierdliwość (przynajmniej w opinii Reynauda) wywodząca się z paranoicznej chęci utrzymania tajemnicy. Zwłaszcza wobec cywilów, a ACS była służbą cywilną mimo używania stopni wojskowych i uniformów. Nie wolno jej było na przykład posiadać własnego nadajnika grawitacyjnego, a dostęp do bezpośredniego odczytu z sieci zabezpieczony był całym labiryntem kodów identyfikacyjnych, haseł i innych elektronicznych blokad.

Reynaud nie okazywał zniecierpliwienia. Tak naprawdę nie miał tego wojskowym za złe. Rozumiał potrzebę zachowania tajemnicy, zwłaszcza iż zdawał sobie doskonale sprawę, jaką przewagę dawał monopol na posiadanie łączności szybszej od prędkości światła oraz na zrozumienie przesyłanych tą drogą informacji. Jego słabość do Royal Manticoran Navy miała jeszcze jeden powód — dobrze pamiętał czas, kiedy to on i jego ludzie zostali praktycznie opuszczeni przez wszystkich i zapomniani. Miało to miejsce dwanaście standardowych lat temu i wtedy dla RMN czuł jedynie pogardę. W pełni uzasadnioną, gdyż sam przebywał w systemie Basilisk parę lat dłużej i dobrze wiedział, że na tę placówkę przysyłano tylko durniów i nieudaczników. Aż do pewnego pięknego dnia…

Wspomnienia przerwał mu nagły rozbłysk czerwonej kontrolki na głównej konsoli łączności. I jakoś tak nigdy nie zdołał odtworzyć sposobu, w jaki się tam znalazł… Pamiętał, że siedział w swoim fotelu, a zaraz potem stał za plecami oficera łącznościowego, zupełnie jakby sygnał oznaczający nadejście wiadomości o najwyższym kodzie uprzywilejowania teleportował go. Tym także przestał zaprzątać sobie głowę, gdyż dyżurny oficer skończył procedurę dekodującą i uzyskał dostęp do sieci, a na ekranie jego monitora wyświetliła się treść tej wiadomości. Wszystko przestało być ważne po przeczytaniu paru krótkich zdań. Reynaud prawie się zatoczył, gdy uświadomił sobie, co zmierza ku tym wszystkim znajdującym się na orbicie Medusy magazynom, stoczniom, bazom przeładunkowym i stacjom obsługującym międzyplanetarny handel płynący przez system.

Przyglądał się ekranowi jeszcze przez moment, czując suchość w ustach, po czym odwrócił się do podwładnych i oznajmił głośno:

— Uwaga wszyscy!

Wykonali polecenie, natychmiast odwracając ku niemu głowy, gdyż takiego tonu jeszcze nigdy u niego nie słyszeli.

— Grupa niezidentyfikowanych, prawdopodobnie wrogich okrętów znajduje się w systemie i kieruje w stronę Medusy — poinformował ich Reynaud. — Wiceadmirał Markham ocenia, że liczy ona co najmniej dwadzieścia superdreadnoughtów i piętnaście do dwudziestu lekkich krążowników.

Ktoś jęknął.

A Reynaud pokiwał powoli głową i dodał:

— Jestem pewien, że siły chroniące terminal wkrótce wyruszą na ich spotkanie, ale nawet jeśli zdołałyby dotrzeć na czas, w całym systemie nie mamy dość okrętów, by powstrzymać napastników. Co oznacza, że ogłaszam stan Zulu! Jessie, zajmiesz się zorganizowaniem kolejności ewakuacji. Wiesz, co robić: pierwszeństwo mają statki neutralne i pasażerskie, frachtowce są na samym końcu.

— Zajmę się tym, Mike — zapewniła go dyżurna oficer kontroli lotów i skierowała się ku olbrzymiej holoprojekcji, przywołując gestem parę asystentów.

Holoprojekcja ukazywała wszystkie jednostki znajdujące się w promieniu pięciu minut świetlnych od terminalu Basilisk.

Reynaud położył dłoń na ramieniu oficera łącznościowego i polecił:

— Zawiadom kuriera, by przygotował się do drogi, Angelo. Prześlij mu wiadomość od Markhama i moją decyzję ewakuacji. I odczyty sensorów sieci wczesnego ostrzegania. I każ mu natychmiast ruszać. A ty, Jessie, oczyść drogę kurierowi, gdy tylko Angela skończy.

Jessie potwierdziła ruchem głowy, a Reynaud zwrócił się do jednego z dyżurnych łącznościowców:

— Al, razem z Gusem zajmiecie się łącznością ze wszystkimi statkami. Chcę, żeby Angela skupiła się wyłącznie na kanale floty, tak na wszelki wypadek.

Al skinął głową.

A Reynaud dodał spokojnym co prawda głosem, ale nie kryjąc powagi sytuacji:

— Piekło się zacznie, gdy kapitanowie statków się zorientują co się dzieje. Jesteśmy o dziesięć godzin świetlnych od Medusy, ale mało który będzie myślał logicznie, a wszyscy będą żądali pierwszeństwa, żeby jak najprędzej wywieźć swe bezcenne tyłki z tego systemu. Nie pozwólcie się zastraszyć i przekrzyczeć. Jess poda wam kolejność wylotów, gdy tylko ją dogra. Trzymajcie się jej za wszelką cenę, bo inaczej nie zapanujemy nad chaosem!

— Tak jest, sir! — obaj wyglądali, jakby mieli zamiar zasalutować.

Czego w ACS nigdy nie praktykowano.

Reynaud zdążył się już jednak od nich odwrócić, szukając kolejnego podwładnego. A raczej podwładnej, która musiała gdzieś tu być… tyle że nie mógł jej znaleźć…

— Cynthia! — zawołał w końcu.

— Słucham, sir?

Reynaud podskoczył, gdyż głos dobiegł tuż zza jego pleców, po czym obrócił się tak gwałtownie, że porucznik Cynthia Carluchi musiała odskoczyć, by nie oberwać łokciem. Jakim cudem zdołał nie spojrzeć na nią wściekle, świadom, że sam jest sobie winien. Carluchi dowodziła kontyngentem Royal Manticoran Marines przydzielonym do stacji ACS prawie pięć miesięcy i powinien się już przyzwyczaić do tego, jak bezgłośnie się porusza.

— A, tu jesteś! — burknął.

Zaczerwieniła się, co w innych warunkach sprawiłoby mu niejaką satysfakcję, gdyż porucznik Carluchi była równie opanowana co młoda i atrakcyjna. Teraz jednak miał co innego na głowie, toteż spojrzał poważnie w jej błękitne oczy i spytał:

— Słyszałaś, co kazałem zrobić Alowi? Przytaknęła bez słowa.

— To dobrze — dodał Reynaud jeszcze poważniej. — Bo do ciebie będzie należało uzmysłowić tym panikarzom na zewnątrz, że muszą słuchać poleceń kontroli lotów. Da się, poruczniku?

— Da się zrobić, sir — odparła rzeczowo. I zasalutowała.

Reynaud ku własnemu zdumieniu odsalutował jej, choć znacznie mniej precyzyjnie.

Carluchi wykonała paradny w tył zwrot i ruszyła szybkim marszem ku wyjściu. Wiedział, że gdy tylko znajdzie się na korytarzu, zacznie biec, i nie miał nic przeciwko temu. Lady Harrington zapoczątkowała tradycję, wydzielając dwie pinasy do służby celnej i do egzekwowania poleceń ACS, dwanaście lat temu, i tak już pozostało. Tyle że w tej chwili miał do dyspozycji dwanaście pinas obsadzonych przez Marines. Choć dwa działka pulsacyjne i działo laserowe, w które każda była uzbrojona, nie mogły się równać z uzbrojeniem choćby kutra rakietowego, to wobec nieopancerzonych statków handlowych wystarczały aż nadto. A co ważniejsze wiedział, że Cynthia Carluchi i jej Marines nie zawahają się ich użyć, jeśli zajdzie taka konieczność.

I lepiej żeby kapitanowie frachtowców także mieli tę świadomość.



* * *


Wiceadmirał Eskadry Czerwonej Silas Markham jedynie dużym wysiłkiem woli zdołał zmusić się do spokojnego siedzenia w fotelu. Jedenaście minut temu był jak zwykle zagrzebany w papierach w swym gabinecie na pokładzie Medusa Gold 1, stosunkowo nowej stacji orbitalnej mieszczącej sztab i dowództwo Sił Wydzielonych Basilisk. Papierów jak zwykle nie ubywało, a robota była nudna, frustrująca i monotonna. Poza tym czuł się oszukany z powodu ciągłych redukcji podległych mu sił w ciągu ostatnich siedmiu standardowych miesięcy.

Rozumiał powody, dla których Admiralicja odbierała mu okręty liniowe. Nawet się z nimi zgadzał. Ale to nie uprzyjemniało świadomości, że dowodzi siłami, którymi z powodzeniem mógłby dowodzić kontradmirał albo i komodor. I dowodziłby, gdyby nie fakt, iż pod jego ochroną znajdował się jeden z terminali Manticore Wormhole Junction, czyli otwarta droga do systemu Manticore.

I nawet nie miał argumentów, żeby się kłócić! Od ponad dziesięciu lat standardowych w okolicy systemu Basilisk nie pojawił się nawet jeden zasmarkany niszczyciel Ludowej Marynarki, żeby dokonać pobieżnego choćby rozpoznania. Służba w sektorze była rutyną, podobnie jak utrzymywanie w nim okrętów. Basilisk znajdował się tak głęboko na tyłach, że defensywnie nastawionemu kierownictwu Ludowej Marynarki po rewolcie nawet przez myśl nie przeszło, by go zaatakować. A gdyby przeszło, to o jeden tranzyt czekała cała Home Fleet. Gdyby więc cokolwiek wskazywało na zainteresowanie wroga tym systemem, byłoby aż nadto czasu, by wzmocnić odpowiednio stacjonujące w nim siły. No i było pięknie.

Tyle że teraz wyglądało na to, że nikt nie powiedział nowej sekretarz wojny, że ma być defensywnie nastawiona i nie ryzykować takiej głupoty jak rajd na system Basilisk. To, co leciało ku Medusie, mimo że nadal było niezidentyfikowanymi siłami, mogło być jedynie silną grupą okrętów Ludowej Marynarki, których celem było zniszczenie wszystkiego, co się tylko dało.

Co więcej, wszystkie te wygodne zapewnienia (w które sam jak głupi uwierzył) o wzmocnieniu w razie zagrożenia w praktyce można było o kant dupy potłuc. Nawet krążownik liniowy potrzebował na dotarcie z orbity Manticore do terminalu Basilisk dziewiętnastu godzin, superdreadnought prawie dwudziestu dwóch… jeśli miał kompensator bezwładnościowy nowego typu. A od terminalu do Medusy dzieliło go dalsze dwadzieścia dwie do dwudziestu sześciu godzin lotu. Mówiąc krótko, przybycie posiłków wymagało czasu. Niewielkiego jak na skalę przelotów międzysystemowych, ale zbyt długiego jak na warunki taktyczne, w których toczono walki w obrębie jednego systemu. A przy takich walkach czterdzieści jeden godzin czy czterdzieści jeden dni nie robiło już różnicy, bo przybywająca po takim czasie odsiecz i tak zjawiała się za późno.

Zwłaszcza że przeciwnika od planety dzieliły dwie godziny lotu…

Pinasa dogoniła wreszcie jego okręt flagowy HMS King William, zwany przez załogę Billy Boy, który leciał wolniej, niż mógł, czekając na nią. Markham dla zabicia czasu przyglądał się manewrom i samemu cumowaniu. Nie uważał się za specjalnie odważnego i czuł strach na myśl o tym, z jaką siłą przyjdzie mu się zmierzyć. Ale był wiceadmirałem Royal Manticoran Navy i gdy podległe mu siły miały zetrzeć się z wrogiem, jego miejsce było na pomoście flagowym okrętu flagowego, a nie w jakimś zakichanym gabinecie oddalonym o całe minuty świetlne od pola walki.

Promienie ściągające superdreadnoughta wciągnęły pinasę na jasno oświetlony pokład hangarowy i umieściły w kołysce dokującej. Markham wstał, nim jeszcze mechaniczne cumy zakotwiczyły ją ostatecznie. Było to wbrew regulaminowi, gdyż aż do zakończenia manewru cumowania pasażerowie mieli siedzieć przypięci pasami do foteli, ale był za bardzo zniecierpliwiony, by bezczynnie czekać. Poza tym był też najstarszy stopniem, co oznaczało, że nikt nie mógł mu zakazać wstania.

Prychnął, ledwie mu to przyszło do głowy, i pochylił się, obserwując herb okrętu widoczny na ścianie galerii. Jego głównym elementem była osobista pieczęć króla Williama I, jako że to jego imię nosił okręt. Markham uśmiechnął się ironicznie, zastanawiając się, ilu członków załogi wiedziało, że król William I padł ofiarą zamachowca-wariata.

Nie była to myśl specjalnie podbudowująca morale.

Zwłaszcza w takich warunkach jak te.



* * *


— Ruszyli się, towarzyszu admirale — oznajmił komandor MacIntosh.

Giscard uniósł głowę i odwrócił się, przerywając Julii Lapisch.

— W jakiej sile? — spytał.

— Nadal są za daleko, by dokonać pewnej identyfikacji, ale jak ocenia sekcja taktyczna, okrętów liniowych jest między sześć a osiem, natomiast liczby krążowników liniowych jeszcze nie da się określić. Zbliżają się najprawdopodobniej z przyspieszeniem trzystu g.

— Dziękuję. — Giscard odwrócił się wraz z fotelem do porucznika Thaddeusa i spytał: — I co ty na to, Madison?

— Ocena sił przeciwnika stacjonujących w tym systemie była najpełniejsza z możliwych, na podstawie danych, jakimi dysponowaliśmy, planując operację „Ikar”, towarzyszu admirale — odparł oficer wywiadowczy prawie wyzywająco.

Giscard nie zareagował. Nie miał zamiaru reagować, jak długo Thaddeus nie przekroczy granicy i panuje nad sobą, gdyż wiedział, czym jego zachowanie jest spowodowane. Rozwiązanie zagadki, dlaczego ktoś o jego zdolnościach nadal był porucznikiem, znajdowało się w aktach UB, które Pritchart dostała tuż przed odlotem. Starsza siostra Thaddeusa została zadenuncjowana przez zazdrosnego kochanka jako wróg ludu. Oskarżenie okazało się fałszywe, a donosiciel powiesił się, gdy mu przeszła złość i zrozumiał, co zrobił. Nastąpiło to jednakże zbyt późno, by uratować życie Sabinie Thaddeus i Urząd Bezpieczeństwa bał się, że los siostry mógł wpłynąć na podejście towarzysza porucznika do nowego ładu.

Z obserwacji Giscarda wynikało, że obawy UB były słuszne, tyle że nigdy nie miało to wpływu na wykonywanie przez porucznika obowiązków służbowych. A Javier Giscard nie był akurat osobą mającą komukolwiek za złe nienawiść do UB.

— Wiem, że dysponowaliśmy starymi danymi, Madison — odparł cierpliwie, starając się samą intonacją głosu uzmysłowić tamtemu, że powinien uważać na maniery przy świadkach. — Ale te siły są znacznie słabsze, niż się spodziewaliśmy, i wolałbym nie doświadczyć niespodziewanego objawienia się reszty w momencie, w którym wyłączą maskowanie, ostrzeliwując nasze rufy. Nienawidzę niespodzianek, więc jeśli masz jakieś informacje, nawet wątpliwe, które mogłyby pomóc wyjaśnić tę różnicę w liczebności okrętów liniowych, chciałbym je usłyszeć.

— Rozumiem, towarzyszu admirale. I przepraszam. — Thaddeus zamyślił się, i to ciężko, by po długiej chwili potrząsnąć przecząco głową. — Naprawdę nie wiem nic konkretnego, co mogłoby pomóc, towarzyszu admirale. Ale w sumie wiem niewiele, bo od początku wojny nie przeprowadzaliśmy żadnych lotów zwiadowczych w tym systemie. Polegamy jedynie na informacjach zebranych przez kapitanów statków, których opłacamy. W dodatku najczęściej nie są to obywatele Ludowej Republiki, co powoduje, że pochodzące od nich dane trzeba traktować szczególnie ostrożnie.

Zamilkł, spoglądając na Giscarda, który kiwnął głową z zadowoleniem. Nie z tego, co usłyszał, ale z tego, jak zostało to powiedziane. Thaddeus uznał jego gest za rozkaz, by kontynuował, i tak też zrobił.

— Dzięki nim dysponujemy w miarę dokładnymi informacjami dotyczącymi sił broniących terminalu, gdyż znajdują się one w zasięgu standardowych sensorów każdego frachtowca, który go używa. Jednak co do reszty stacjonujących w systemie okrętów dane te były zawsze znacznie mniej kompletne i pewne.

— Dlaczego, towarzyszu poruczniku? — spytała Pritchart wyjątkowo neutralnym tonem. — Jak rozumiem, przynajmniej połowa korzystających z terminalu frachtowców zostawia bądź odbiera ładunki z magazynów znajdujących się na orbicie Medusy.

— Zgadza się, towarzyszko komisarz — przytaknął Thaddeus znacznie bardziej oficjalnym tonem.

W końcu była funkcjonariuszką UB, czyli wrogiem… Tyle że nie do końca wydawał się o tym przekonany. Jakby nie mógł w sobie wzbudzić podobnej nienawiści do tej, którą czuł wobec innych ubeków. I fakt ten zdawał się go w równym stopniu dziwić, co niepokoić.

— W takim razie dlaczego nie są w stanie uzyskać równie dokładnych informacji odnośnie reszty sił stacjonujących w systemie? — Pritchart nie ustąpiła. — Powinni móc to zrobić, będąc na orbicie Medusy.

— Tak i nie — odpowiedział za Thaddeusa MacIntosh. — Są w stanie uzyskać dobre dane jednostek znajdujących się w pobliżu planety, ale nie tych, które są, powiedzmy, na patrolu czy odbywają ćwiczenia z dala od niej. A ponieważ Królewska Marynarka jest wyczulona na punkcie szpiegostwa, tak jak my bylibyśmy na ich miejscu, niewiele okrętów przebywa na orbicie, a dodatkowo wprowadzono inne środki ostrożności. Frachtowce jedynie w wyjątkowych, uzasadnionych wypadkach mogą używać w systemie aktywnych sensorów, a pasywne są dość miernej jakości. Co gorsza od wybuchu wojny grupy kontrolujące statki w poszukiwaniu kontrabandy dokładnie sprawdzają także sensory pokładowe i jeżeli znajdą coś znacznie lepszego niż standard, to kapitan musi mieć naprawdę dobre wytłumaczenie. W przeciwnym wypadku on i statek zostają umieszczeni na czarnej liście i dostają całkowity zakaz korzystania z Manticore Junction aż do zakończenia walk. W takiej sytuacji przestają być dla nas w ogóle przydatni, nie mówiąc już o tym, że ponoszą olbrzymie straty. Jest to dość drastyczne posunięcie ze strony Królestwa Manticore, acz bezwzględnie skuteczne. Zrobiłbym dokładnie to samo na ich miejscu.

— Towarzysz komandor ma rację, towarzyszko komisarz — dodał Thaddeus. — Informacje uzyskane tą drogą wskazują, że przeciwnik przez ostatnie parę miesięcy wycofywał okręty liniowe z systemu. Pojedynczo i nieregularnie, ale stale. Nie mamy na to co prawda dowodów, ale analitycy wywiadu floty uważają, że nie zastąpiono ich innymi. W naszej sytuacji lepiej jest jednak założyć najgorsze, czyli że przeciwnik dysponuje pełnymi siłami, niż dać się zaskoczyć. A pełny stan to dwanaście okrętów liniowych bazujących w okolicach Medusy.

Wywiadu floty już nie było, gdyż stanowił część wywiadu Urzędu Bezpieczeństwa, ale Thaddeus używał odruchowo starej nazwy, do której przywiązani byli wszyscy oficerowie Ludowej Marynarki. On bardziej niż większość, jako że od początku kariery zawodowej związany był właśnie z wywiadem.

— Rozumiem. Dziękuję obu panom za informacje — Pritchart nie poprawiła go, najwyraźniej uznając przejęzyczenie za nieistotne, i spojrzała na Giscarda: — Czy to ma jakiś wpływ na nasze plany, towarzyszu admirale?

— Nie sądzę, towarzyszko komisarz — odparł z przesadną uprzejmością, z jaką zawsze zwracał się do niej publicznie, gdy rozmowa zaczynała zahaczać o kwestie taktyczne.

Był to może niezbyt subtelny, za to skuteczny sposób, by wszyscy wokół wiedzieli, że to on tu rządzi w tych kwestiach, cokolwiek by się wydawało szpiclowi UB.

— Przeciwnik może dysponować słabszymi siłami, niż się spodziewaliśmy, ale i tak ma dość okrętów, by stawić nam opór i zadać spore straty. A Home Fleet Royal Manticoran Navy cały czas znajduje się najwyżej czterdzieści do czterdziestu ośmiu godzin drogi od Medusy. — Giscard potrząsnął głową. — Miejmy nadzieję, że wchodzące w jej skład okręty będą przybywać pojedynczo i kontradmirał Darlington poradzi sobie z nimi. Natomiast jeśli przy terminalu coś pójdzie nie po naszej myśli, w krótkim czasie przeciwnik będzie dysponował znacznie większymi siłami niż my. Dlatego uważam, że najrozsądniej będzie kontynuować to, co zaplanowaliśmy, i jedynie przelecieć w pobliżu planety, ostrzeliwując instalacje orbitalne. Chyba że ma pani na myśli jakieś konkretne zmiany, towarzyszko komisarz?

— Nie mam, towarzyszu admirale — odparła chłodno.

— Doskonale — ocenił Giscard, nie kryjąc zadowolenia. I odwrócił się w stronę holoprojekcji taktycznej.



Rozdział XXXVII

Pomimo niższej od przeciętnej temperatury panującej w głównej sali kontroli lotów stacji ACS Basilisk większość obecnych była mokra od potu. Próbowali nie dopuścić do paniki wśród oczekujących na tranzyt statków. Pierwszą reakcją wśród kapitanów czekających w kolejce, tak jak się spodziewali, było zamieszanie błyskawicznie przeradzające się w panikę, co było równie nieuchronne jak irracjonalne. Znajdowali się dziesięć godzin świetlnych drogi od celu ataku, a co więcej wszystkie wrogie okręty kierowały się ku planecie, czyli prawie dokładnie w przeciwną stronę. W związku z czym było aż za dużo czasu, by wszystkie oczekujące frachtowce zdążyły dokonać tranzytu, a w najgorszym wypadku terminal, a więc i kolejka do niego znajdowałyby się poza granicą przejścia w nadprzestrzeń systemu Basilisk. Sieć sensorów z nadajnikami grawitacyjnymi zapewniała natychmiastową informację, gdyby jakiś wrogi okręt skierował się w ich stronę, toteż bez problemu wszyscy zdążyliby wejść w nadprzestrzeń i zniknąć na długo wcześniej, niż wróg zdołałby się zbliżyć. Logika miała jednak niewielki wpływ na procesy myślowe większości kapitanów floty handlowej, toteż do Centrum Kontroli popłynęła od każdego lawina argumentów uzasadniających natychmiastowe przyznanie pierwszeństwa jego kupie złomu. Porucznik Carluchi jak dotąd musiała co prawda interweniować tylko dwa razy, ale oczywiste było, iż jedynie obecność jej pinas i zdecydowane działania zapobiegły masowym próbom wepchnięcia się na początek kolejki. Pierwszy zdecydował się tego spróbować andermański frachtowiec z rudą, ostatni jak na razie solarny frachtowiec ze smakołykami przeznaczonymi dla wewnętrznych planet Ligi.

Reynaud co prawda coraz bardziej nie lubił Ligi Solarnej, a jego niechęć rosła z każdą informacją o kolejnym przemycie technologii do Ludowej Republiki, ale tym razem zmuszony był przyznać, że więcej racji miał kapitan solarnego frachtowca. Ruda nawet po kilkudziesięciu latach w próżni nie traciła nic na właściwościach, natomiast żywność zepsułaby się w połowie drogi do systemu Manticore, gdyby frachtowiec nie był w stanie skorzystać z terminalu. Normalnie, czyli w nadprzestrzeni, na pokonanie drogi z systemu Basilisk do Manticore potrzebne były bowiem dwa standardowe miesiące. Naturalnie to, że rozumiał powody pośpiechu, nie oznaczało, że się ugiął. Solarny frachtowiec także nie dostał zgody na przyspieszenie tranzytu. Reynaud z satysfakcją obserwował, jak pinasy zaganiają go na jego miejsce w kolejce.

Był to zresztą jedyny powód do satysfakcji. Nie czuł jej, patrząc, jak sześć dreadnoughtów i osiem krążowników liniowych wyznaczonych do obrony terminalu oddala się od niego z każdą sekundą, gnając z maksymalnym przyspieszeniem ku planecie. Wyruszyły natychmiast po otrzymaniu informacji o ataku i choć nie miały cienia szansy, by przechwycić wrogie okręty, zanim te dotrą na orbitę Medusy, ich dowódca nie mógł tak po prostu bezczynnie siedzieć i patrzeć, jak wróg niszczy infrastrukturę systemu.

Dlatego okręty kontradmirał Hanaby od dziesięciu minut leciały z maksymalnym przyspieszeniem, czyli czterystu osiemdziesięciu g, osiągając już prędkość dwóch tysięcy ośmiuset kilometrów na sekundę i nadal przyspieszając o cztery koma siedem kilometra na sekundę kwadrat. W tej chwili miały już za sobą osiemset tysięcy kilometrów, i patrząc, jak coraz bardziej się oddalają, Reynaud poczuł nagły chłód wywołany osamotnieniem.

Była to także irracjonalna reakcja, jako że terminal bynajmniej nie pozostał bezbronny. Co prawda ważniejsze wydatki i potrzeby materiałowe wynikłe po wybuchu wojny znacznie spowolniły zaplanowane tempo jego ufortyfikowania, ale jakąś, i to nie taką znów słabą, obroną dysponował. Zaplanowano obronną sferę złożoną z osiemnastu fortów po szesnaście milionów ton każdy. Jak dotąd ukończono w pełni jedynie dwa, a osiem następnych miało być gotowych w ciągu sześciu standardowych miesięcy. Oznaczało to co najmniej pięć standardowych lat opóźnienia, ale nic na to nie można było poradzić. Dwa ukończone stanowiły i tak wystarczającą obronę przed eskadrą czy dwiema krążowników liniowych, które mogły się tu zapuścić, korzystając z nieobecności okrętów Hanaby. Ale jeśli atak zostałby przeprowadzony przez większe siły…

Reynaud odwrócił się od holoprojekcji i skoncentrował na tym, co należało do jego obowiązków, a nie na nieuzasadnionych obawach…



* * *


— Co?! — earl White Haven okręcił się na pięcie, spoglądając z osłupieniem na komandor McTierney.

Oficer łącznościowy była blada i przyciskała do ucha prawą dłoń, jakby pomagało jej to w słuchaniu wiadomości albo w ich zrozumieniu.

— Ludowa Marynarka zaatakowała Basilisk, sir — powtórzyła wstrząśnięta, a w jej głosie nadal słychać było niedowierzanie. — ACS ogłosiło ewakuację i oczyszczenie terminalu z oczekujących na tranzyt statków sześć… nie, siedem minut temu. Siły wroga w chwili odlotu jednostki kurierskiej oceniano na dwadzieścia superdreadnoughtów z osłoną lekkich krążowników.

— Dobry Boże! — jęknął ktoś za plecami White Havena.

A twarz Hamisha Alexandra zmieniła się w maskę, gdy zdał sobie sprawę ze wszystkich konsekwencji tego, co właśnie usłyszał. Basilisk został zaatakowany nie przez lekkie siły zazwyczaj dokonujące rajdów. Dwadzieścia superdreadnoughtów wystarczy do zniszczenia wszystkiego, co Royal Manticoran Navy miała w systemie, nawet gdyby okręty te nie były podzielone na dwie grupy. Przyczyniło się do tego wycofanie z systemu dużej liczby okrętów liniowych w ciągu ostatnich paru miesięcy… w części po to, by wzmocnić jego 8. Flotę.

A po rozprawieniu się z okrętami Markhama przeciwnik zniszczy wszystko, co znajduje się na orbicie Medusy. Najprawdopodobniej da załogom czas na ewakuację… chyba żeby dowodził któryś z tych świeżo upieczonych admirałów z awansu społecznego, ale to było wątpliwe. Rewolucyjny fanatyzm nie był w stanie zastąpić umiejętności zawodowych i doświadczenia, z czego McQueen na pewno doskonale zdawała sobie sprawę. Tak więc strat w ludziach nie będzie… natomiast strat w budowanej przez sześćdziesiąt lat standardowych infrastrukturze nawet nie próbował ocenić. Podobnie jak tego, ile może zająć ich zastąpienie w samym środku ciągnącej się wojny…

Zdał sobie sprawę z dzwoniącej wręcz w uszach ciszy i przerwał ponure rozmyślania. Na liczenie strat przyjdzie czas później — teraz należało zrobić wszystko, by je zminimalizować. A właśnie przyszła mu do głowy jeszcze bardziej ponura ewentualność…

— Czy Reynaud przekazał admirał Hanaby, co zamierza? — spytał.

— Nie, sir — McTierney potrząsnęła przecząco głową. White Haven skrzywił się lekko — Reynaud powinien tę wiadomość przekazać wraz z tym, co wysłał, ale Królewska Służba Astro Kontrolna nie była wojskiem, tylko grupą umundurowanych cywilów, więc nie należało oczekiwać cudów.

Poza tym wiedział, co Hanaby zrobi, a raczej już zrobiła. Dokładnie to, co uczyniłby na jej miejscu każdy zasługujący na swój stopień admirał — ruszyła całą naprzód na spotkanie z wrogiem.

A właśnie na tym mogło temu wrogowi zależeć.

Zmarszczył brwi i wpatrzył się z namysłem w holoprojekcję ukazującą Ósmą Flotę zajmującą pozycje dokładnie czterdzieści pięć sekund świetlnych od terminalu Trevor Star. Jego sztab czekał w milczeniu na pomoście flagowym, nie mając pojęcia, co rozważał. Oficerowie sztabu byli jeszcze zbyt wstrząśnięci, by prowadzić tak dalekie analizy, ale milczeli, widząc, że dowódca jest zajęty i że dochodzi do niewesołego, końcowego wniosku.

Po paru kolejnych, długich jak wieczność sekundach White Haven wyprostował się i odwrócił — decyzja została podjęta.

I zaczął wydawać zwięzłe, zdecydowane rozkazy:

— Cindy, nagraj następującą wiadomość dla admirała Webstera. Wiadomość brzmi: „Jim, zostań tam, gdzie jesteś. To może być wybieg, by zwabić Home Fleet do systemu Basilisk i oczyścić drogę do ataku na stolicę. 8. Flota rusza natychmiast do Basilisk. Koniec wiadomości”.

Ktoś z obecnych wciągnął ze świstem powietrze i White Haven uśmiechnął się lekko bez śladu wesołości: powinni sami pomyśleć o takiej ewentualności, ale tym też zajmie się we właściwym czasie. Ani na moment nie spuścił wzroku z McTierney.

— Wiadomość nagrana, sir — zameldowała.

Jej głos nadal drżał, ale w oczach nie było już szoku i niedowierzania.

— Doskonale. Druga wiadomość do dowódcy stacji ACS w systemie Manticore. Wiadomość brzmi: „Admirale Yestremensky, z mojego rozkazu proszę oczyścić obszar nexusa na kierunku Manticore-Basilisk z całego ruchu cywilnego i natychmiast, powtarzam: natychmiast, zlikwidować kolejkę. Proszę przygotować się na tranzyt floty objęty najwyższym priorytetem! Koniec wiadomości”.

— Wiadomość nagrana, sir — potwierdziła McTierney.

— Doskonale. Zrób kopie i wyślij do Admiralicji do admirała Caparelliego, admirał Givens, wiceadmirała Reynauda z ACS Basilisk i wiceadmirała Markhama — wyrecytował jednym tchem White Haven. — Standardowa kodacja, stopień najwyższego uprzywilejowania. Jak tylko je zrobisz, przekaż kurierowi przysłanemu przez Reynauda z poleceniem, by nadał do adresatów, przelatując przez system Manticore i nie tracił czasu na doręczanie.

— Aye, aye, sir.

White Haven kiwnął głową i odwrócił się do swego szefa sztabu i oficera operacyjnego stojących obok.

— Alyson, chcę, żebyś opracowała z Trevorem plan tranzytu: Trevor Star-Manticore-Basilisk.

— Aye, aye, sir — potwierdziła kapitan Granston-Henley, spojrzała na komandora Haggerstona i z powrotem na admirała. — Standardowy porządek tranzytu?

— Nie. Nie mamy czasu na typowy, ładny i długi tranzyt. Będziemy przechodzić tak szybko, jak się da, w kolejności, w jakiej okręty dotrą do terminalu, z jednym wyjątkiem: okręty liniowe zawsze mają pierwszeństwo przed jednostkami osłony, poza tym kto pierwszy, ten lepszy. I Alyson: musi być naprawdę szybko. Chcę, żeby okręty docierały do terminalu z pełną prędkością, a przerwy w tranzycie zostały ograniczone do minimum możliwego, a nie wynikającego z przepisów. Prześlij tę wiadomość kurierem do centrów kontroli Manticore i Basilisk wraz z przewidywanym czasem rozpoczęcia tranzytu.

— A… — Granston-Henley ugryzła się w język i powiedziała cicho: — Rozumiem, sir.

White Haven pokiwał głową i ponownie odwrócił się ku holoprojekcji taktycznej. Doskonale pojmował jej reakcję, ale po prostu nie miał wyboru. Ósma Flota znajdowała się czterdzieści pięć sekund świetlnych od terminalu, co oznaczało, iż niszczyciel mogący użyć przyspieszenia sześciuset dwudziestu g (bez żadnego marginesu bezpieczeństwa) mógł tam dotrzeć po około trzydziestu jeden minutach, ale superdreadnought mógł wyciągnąć jedynie czterysta sześćdziesiąt sześć g, czyli potrzebował czterdziestu jeden minut. Ale do tego należało doliczyć czas potrzebny na wytracanie szybkości, by względem terminalu wynosiła ona zero w chwili rozpoczęcia tranzytu. A to oznaczało, że niszczyciel mógł rozpocząć tranzyt po pięćdziesięciu minutach od wyruszenia, a superdreadnought po pięćdziesięciu siedmiu minutach. A potem trzeba było jeszcze wykonać nie jeden tranzyt, lecz dwa i dotrzeć już w systemie Basilisk tam, gdzie będą najbardziej potrzebne, czyli na orbitę Medusy.

A tranzyt nie mógł zostać wykonany równocześnie, choć była to pociągająca możliwość. Z prostego powodu: każdy wormhole junction miał swoją indywidualną górną granicą tonażu, jaki mógł jednocześnie przez niego przejść. W przypadku Manticore Junction granica ta wynosiła około dwustu milionów ton, czyli w tym konkretnym przypadku dwadzieścia dwa superdreadnoughty. Niestety każdy tranzyt destabilizował terminal — minimum na dziesięć sekund, a w przypadku jednostek o masie przekraczającej dwa i pół miliona ton czas ten był wprost proporcjonalny do kwadratu masy. Czyli jednorazowy maksymalny tranzyt zamykał terminal na ponad siedemnaście godzin.

Gdyby miał pewność, że te dwadzieścia dwa superdreadnoughty wystarczą do rozprawienia się z napastnikami, wybrałby to właśnie rozwiązanie jako szybsze. Ale jeśli jego podejrzenia okazałyby się słuszne, mogły się okazać niewystarczające.

A miał do dyspozycji jeszcze piętnaście superdreadnoughtów i dwanaście dreadnoughtów. I były to jedyne okręty liniowe zdolne dotrzeć na miejsce walki w czasie krótszym niż trzydzieści godzin.

I dlatego nie odważył się zostawić żadnego z nich.

Oznaczało to jednak, iż musiał wysyłać je pojedynczo, a jak długo przy wylocie terminalu Basilisk nie było wrogich jednostek, tak długo nie istniał żaden powód, dla którego miałby tego nie robić. A czy wróg jest w zasięgu, czy nie, będzie wiedział, nim rozpocznie drugi tranzyt. Problem polegał na tym, że każda przechodząca jednostka spowoduje destabilizację terminalu, choć na znacznie krótszy czas.

W przypadku wszystkich mniejszych okrętów do krążownika liniowego włącznie destabilizacja będzie trwać dziesięć sekund po każdym okręcie, natomiast dreadnought zamknie terminal na prawie siedemdziesiąt sekund, a superdreadnought na sto trzynaście. Według prostego obliczenia tranzyt całej 8. Floty potrwa więc co najmniej sto osiem minut. Jeśli dodać do tego czas potrzebny na dotarcie do terminalu Trevor Star i zmianę terminalu w systemie Manticore, oznaczało to, że jego okręty dopiero po dwóch-trzech godzinach znajdą się w systemie Basilisk.

Było to i tak nieporównanie szybciej, niż mogły tam dotrzeć okręty Home Fleet, ale zbyt długo, by ocalić to, co znajdowało się na orbicie Medusy. I zmuszało do maksymalnego zmniejszenia przerw między tranzytami poszczególnych okrętów, co pewnie doprowadzi paru kontrolerów lotów do załamania nerwowego. Normalnie czas tranzytu jednej jednostki wynosił minimum minutę, ale z zasady wysyłano je w dłuższych odstępach czasu, gdyż kolejki rzadko kiedy były tak długie. Ograniczenie to spowodowane było koniecznością dania załogom czasu na odlecenie od wylotu terminalu.

Tranzytu dokonywano pod żaglami, które w normalnej przestrzeni nie były źródłem napędu, wormhol był jednak tunelem nadprzestrzeni, łączącym dwa punkty położone w normalnej przestrzeni, toteż nie można się było bez nich obejść. A to z kolei oznaczało, że po znalezieniu się z powrotem w normalnej przestrzeni, jednostka musiała zrekonfigurować napęd z żagli na impeller, poruszając się do tego momentu z niewielką prędkością wyjścia. Jeżeli z jakiegokolwiek powodu ta rekonfiguracja się opóźniła, istniało duże prawdopodobieństwo, że następny dokonujący tranzytu wleci mu w rufę. Im krótsze przerwy między jednostkami, tym większe prawdopodobieństwo takiego zderzenia…

Perspektywa nie była przyjemna, ale nie miał wyboru — wiedział, jak sam przeprowadziłby ten atak, i dlatego musiał jak najszybciej znaleźć się z całą 8. Flotą w systemie Basilisk. Zakładanie, że ma się do czynienia z głupim przeciwnikiem, przeważnie się mściło. Nie zamierzał popełniać tego błędu.

I to był powód, dla którego earl White Haven z ponurą determinacją obserwował okręty Ósmej Floty lecące ku terminalowi z największą możliwą prędkością.



* * *


Admirał Leslie Yestremensky dowodząca Królewską Służbą Astro Kontrolną w systemie Manticore czytała z osłupieniem wiadomość, która właśnie wyświetliła się na ekranie jej komputera. Czterdzieści dziewięć okrętów liniowych, tłukło jej się pod czaszką niczym uszkodzone nagranie, czterdzieści dziewięć okrętów liniowych przy zachowaniu minimalnych odstępów czasowych.

White Haven oszalał!

To musiałoby jednak zostać stwierdzone komisyjnie, a póki co nadal był trzecim w hierarchii służbowej oficerem w całej Królewskiej Marynarce, co w czasie wojny dawało mu pełne prawo do podobnych wariactw. Co nie będzie miało żadnego wpływu na skalę katastrofy, jeżeli ta się wydarzy. A wystarczyło, by ktoś pomylił się w obliczeniach o jedną dziesięciotysięczną procenta.

Wzięła się w garść, choć z pewnym trudem, i spojrzała na chronometr. Miała pół godziny do dyspozycji, nim zjawi się pierwszy niszczyciel z floty tego wariata, więc należało zrobić wszystko, co możliwe, by choć zredukować skalę grożącej katastrofy.

— Panie i panowie! — oznajmiła donośnie i bez śladu przekonania o nieszczęściu. — Mamy stan alarmu Alfa kategorii pierwszej. Kontrola lotów Manticore ogłasza stan Delta. Wszystkie wylatujące jednostki mają natychmiast zostać usunięte z rejonu nexusa. Frank, prześlij do tego kuriera wiadomość dla wiceadmirała Reynauda, żeby za trzydzieści minut wstrzymał tranzyt z terminalu Basilisk. Nie będzie żadnych wyjątków, a protestującego kapitana może poinformować, że działa z mojego polecenia zgodnie z artykułem 4 paragraf 3 Regulaminu Tranzytowego Manticore Wormhole Junction.

— Tak jest, ma’am — potwierdził komandor Frank Adamon.

Jakoś tak się przyjęło, że kontrola nexusa systemu Manticore bardziej przestrzegała oficjalnych form w wewnętrznych stosunkach niż inne, ale tę „ma’am” przypisać należało raczej zaskoczeniu niż dyscyplinie.

— Jeff, Sam i Serena — Yestremensky na wszelki wypadek wskazała palcem wymienionych. — Przekażcie obowiązki zmiennikom, za pół godziny mamy tranzyt dwustu okrętów przy minimalnych możliwych przerwach i właśnie przypadł wam zaszczyt nadzorowania go. Zabierajcie się do planowania operacji.

— Dwustu okrętów?! — powtórzyła Serena Ustinow najwyraźniej pewna, że się przesłyszała.

— Dwustu okrętów — potwierdziła poważnie Yestremensky. — Bierzcie się do roboty: zostały wam dokładnie czterdzieści trzy minuty, nim pierwszy wyleci z terminalu Trevor Star.



* * *


Michael Reynaud wysłuchał zwięzłej informacji admirała White Havena i gwizdnął bezgłośnie. Nigdy nie uczestniczył w tranzycie na taką skalę. Ba, z tego co wiedział, podobny tranzyt nigdy nie miał miejsca. Toteż z jednej strony czuł ulgę, że posiłki zjawią się tak szybko, z drugiej zaś strach na myśl o możliwej katastrofie. Ponieważ jednak nikt nie pytał go o zdanie, zostawił te wątpliwości dla siebie i zabrał się do wykonywania rozkazów.

— Za trzydzieści osiem minut zaczyna się tranzyt floty z Manticore — oznajmił podkomendnym. — Za dwadzieścia pięć minut przerywamy wszystkie tranzyty wylotowe. Każdy statek, który się nie zmieści w tym przedziale czasowym, ma zostać natychmiast wycofany z rejonu terminalu. Rejon wyczekiwania oraz trasa dolotowa i wylotowa z terminalu mają być czyste za dokładnie dwadzieścia sześć minut, bo będziemy potrzebowali dużo miejsca do zaparkowania okrętów. Teraz bierzcie się do roboty!

Nikt nie protestował, ale czuł ich niedowierzanie i uśmiechnął się złośliwie. A potem przestał się uśmiechać, gdyż spojrzał na holoprojekcję taktyczną. Admirał Hanaby znajdowała się w drodze od dziewiętnastu minut i odleciała ponad trzy miliony kilometrów. I mimo otrzymania tej wiadomości nie zmieniła ani kursu, ani przyspieszenia.

Co w sumie miało sens, bo wiadomość zapowiadała przybycie pomocy, toteż z tym większym spokojem mogła skupić się na jak najszybszym dotarciu do przeciwnika. Nie mogła zmienić losu Markhama, ale jeśli dotrze do Medusy wystarczająco szybko, a przeciwnik poniesie w starciu z Markhamem duże straty, być może zdoła go powstrzymać przed zniszczeniem wszystkiego…

Reynaud prychnął pogardliwie i przestał snuć pobożne życzenia, koncentrując się na czekającej go pracy.



* * *


— Kiedy dotrzemy na orbitę Medusy, Franny? — spytał cicho Giscard.

— Za pięćdziesiąt dziewięć minut, towarzyszu admirale — zameldowała Tyler. — Jesteśmy oddaleni o sto pięćdziesiąt milionów kilometrów.

Giscard kiwnął głową i spojrzał na Maclntosha.

— Jesteśmy gotowi, Andy?

— Jesteśmy — potwierdził ten spokojnie. — Przeciwnik osiągnął prędkość nieco ponad dziewięć tysięcy kilometrów na sekundę, szybkość zbliżeniowa to łącznie dwadzieścia trzy koma dwa tysiąca kilometrów na sekundę, a dzieli nas około sto trzydzieści dziewięć milionów kilometrów. Jeżeli nasze kursy i przyspieszenia pozostaną stałe, do spotkania dojdzie dokładnie za czterdzieści sześć minut.

— Doskonale — Giscard skinął głową i spojrzał kątem oka na Pritchart.

W takich momentach jak ten prawie żałował, że nie ma typowego komisarza ludowego, takiego, którego nie byłoby mu żal, gdyby zginął. Nie mógł nawet jawnie na nią spojrzeć, nie mówiąc już o jakimkolwiek innym uzewnętrznieniu niepokoju… westchnął w duchu i skupił spojrzenie na ekranie taktycznym fotela.

Przeciwnik przybywał tak szybko jak mógł i było to logiczne. I tak pomimo dużego przyspieszenia przechwycenie nastąpi zaledwie w odległości trzynastu minut lotu od Medusy. Co w sumie niczego nie zmieni, bo nawet jeśli przeciwnik nie zacznie wytracać prędkości, chcąc jak najszybciej znaleźć się w zasięgu broni energetycznej, będzie musiał przetrwać jego ostrzał rakietowy. A mimo iż prędkość zbliżania wynosiła ponad sześćdziesiąt tysięcy kilometrów na sekundę, Giscard bardzo wątpił, by to się udało.

Skrzywił się lekko, świadom, ilu ludzi zginie w najbliższym czasie. I świadom jeszcze czegoś — nawet wiedząc, jakie koszmary go w związku z tym czekają, nie mógł się doczekać początku starcia. Jego flota zbyt długo doznawała samych klęsk i upokorzeń. Zbyt wielu ludzi, których znał i lubił, a czasami nawet kochał, zginęło. A on sam chory był na wspomnienie warunków i ograniczeń, w jakich musiał innych prowadzić do walki. Teraz nadeszła jego kolej i jeśli choćby w połowie uda mu się wykonać to, co zaplanowała Esther McQueen, zada takie straty Królewskiej Marynarce, jakich ta nigdy dotąd nie poniosła. A będzie to tylko jedna z serii porażek, jakich nie znały czterystuletnie dzieje Royal Manticoran Navy.

I czuł zimną satysfakcję na myśl o tym, jak po tej symultanicznej serii będzie wyglądało morale przeciwnika.



Rozdział XXXVIII

Michael Reynaud westchnął z ulgą, widząc, jak ostatni z protestujących frachtowców wraca grzecznie do kolejki pod kontrolą nieustępliwych pinas. Jego kapitan co prawda nadal pyskował, ale wykonywał też polecenia kontrolera, a to było najważniejsze. Ponad jedna czwarta frachtowców, które nie mogły zdążyć przed tranzytem 8. Floty, weszła już w nadprzestrzeń, najprawdopodobniej chcąc jak najbardziej oddalić się od systemu. Pozostało ich mniej niż dwadzieścia i wszystkie znajdowały się już poza wynoszącą pół sekundy świetlnej granicą wolnej przestrzeni wokół terminalu. Ich kapitanowie wyszli z logicznego w sumie założenia, że kiedy sytuacja wróci do normy, dzięki tranzytowi i tak znacznie szybciej niż w jakikolwiek inny sposób znajdą się w układzie Manticore.

Osobiście Reynaud wątpił, by w systemie szybko zapanowała sytuacja zbliżona choćby do normalności, ale wątpliwości te zostawił dla siebie.

Chrząknął niezbyt zachwycony tą myślą i sprawdził raz jeszcze główną holoprojekcję. Od pojawienia się przeciwnika minęła prawie dokładnie godzina i jego siły znajdowały się mniej niż dziewięć sekund świetlnych od Medusy. Na jego spotkanie leciały okręty admirała Markhama i Reynaud wolał nie myśleć, co się stanie z jednostkami RMN, gdy do tego spotkania dojdzie.

Admirał Hanaby znajdowała się w drodze od czterdziestu czterech minut i oddaliła się od terminalu o ponad szesnaście milionów kilometrów, lecąc już z prędkością dwunastu tysięcy dwustu czterdziestu dwóch kilometrów na sekundę. Robiło to wrażenie, jak długo ktoś nie zdał sobie sprawy, że jej okręty pokonały prawie dokładnie 1,5% odległości dzielącej terminal i planetę…

Dla Reynauda znacznie istotniejsza była świadomość, że pierwsze niszczyciele Ósmej Floty zjawią się za trzynaście minut i…

I rozmyślania przerwał mu dźwięk alarmu. Michael Reynaud siadł prosto i zbladł, wpatrując się w czerwony symbol wyjścia z nadprzestrzeni kolejnej niezidentyfikowanej grupy okrętów.



* * *


Towarzysz kontradmirał Gregor Darlington zmełł w ustach następne bezgłośne przekleństwo, gdy spojrzał na ustabilizowaną holoprojekcję, nie czując już kolejnej fali nudności. Wiedział, że siedzący za jego plecami oficer astronawigacyjny najchętniej zapadłby się pod pokład. Sam z najwyższym trudem powstrzymywał się przed urwaniem głowy pechowemu towarzyszowi komandorowi, i to publicznie. Znacznie by mu ulżyło, ale tak naprawdę to po pierwsze nie całkiem była to wina towarzysza komandora Huffa, a nawet gdyby tak było, nigdy by go nie zrugał w obecności komisarza. Ludowa Marynarka miała w swej historii zdecydowanie zbyt wiele kozłów ofiarnych. Najczęściej martwych kozłów ofiarnych.

— Widzę, żeśmy się trochę pomylili w obliczeniach, Gorg — powiedział tak spokojnie, jak umiał, po czym odchrząknął i spytał: — Konkretnie o ile?

— O osiemdziesiąt sekund świetlnych, towarzyszu admirale — przyznał Huff. — Polecieliśmy za daleko o dwadzieścia trzy koma siedem miliona kilometrów.

— Rozumiem… — Darlington splótł dłonie na plecach i pobujał się na piętach, przyswajając tę rewelację.

Sprawa nie była bynajmniej tak prosta, jak mogłoby to sugerować określenie, że polecieli za daleko. Grupa Wydzielona 12.4.2 powinna wyjść z nadprzestrzeni cztery miliony kilometrów od terminalu Basilisk i skierować się wprost ku niemu z prędkością pięciu tysięcy kilometrów na sekundę. W ten sposób forty znalazłyby się w zasięgu ich skutecznego ostrzału rakietowego, gdy obrońcy właśnie orientowaliby się, co się stało. Przy szczęściu, tylko forty, gdyż stacjonujące w tym rejonie okręty RMN od godziny powinny gnać na złamanie karku ku Medusie. Co prawda trzydzieści dwa miliony ton umocnień pomnożone razy dwa to nadal groźny przeciwnik, ale on miał osiem dreadnoughtów, dwanaście pancerników i cztery krążowniki liniowe, czyli ponad trzykrotną przewagę tonażu. I powinien też mieć niezastąpiony atut w postaci całkowitego zaskoczenia.

Którego nie miał dzięki towarzyszowi komandorowi Huffowi. Co prawda uczciwość nakazywała przyznać, iż tak precyzyjne wyjście z nadprzestrzeni byłoby nie lada osiągnięciem, ale Huff, do cholery, właśnie do takich zadań był przez lata przygotowywany. A poza tym cała grupa wyszła z nadprzestrzeni w odległości mniejszej niż dwa miesiące świetlne od celu tylko po to, by mógł spokojnie skalibrować i przeliczyć raz jeszcze, co potrzeba. I w sumie nawet się tak bardzo nie pomylił… bo o mniej niż dwie tysięczne procenta.

Tyle że to zupełnie wystarczyło.

— Ile potrzebujemy na wytracenie prędkości i powrót do terminalu? — spytał.

— Około dwudziestu jeden minut, by wytracić prędkość do zera — zameldował Huff, starannie obserwując plecy i kark dowódcy.

Zobaczył grę mięśni i uznał, że lepiej nie dodawać, iż pancerniki zrobią to szybciej. Obaj o tym wiedzieli i gdyby Darlington chciał poznać szczegóły, to by o nie zapytał.

— Będziemy wówczas nieco ponad trzydzieści milionów kilometrów od celu — dodał, licząc gorączkowo. — Na dotarcie do terminalu będziemy potrzebowali sto jedenaście minut, licząc od teraz. W skutecznym zasięgu rakiet znajdziemy się za osiemdziesiąt cztery minuty, ale nasza prędkość względna w chwili dotarcia do celu wyniesie prawie szesnaście tysięcy kilometrów na sekundę.

— Hmm… — skwitował to Darlington.

Obrońcy zorientowali się już, co się święci — forty uruchamiały wszystkie posiadane zagłuszacze, ECM-y, boje, platformy i inne środki wojny radio-elektronicznej, w tym parę wyczyniających rzeczy, o jakich żaden agent wywiadu nie wspominał. Pozorne cele i echa elektroniczne rozświetliły cały rejon terminalu wyglądający teraz niczym jedna wielka kula elektronicznych i grawitacyjnych zakłóceń oraz źródeł emisji. Nie było się co oszukiwać — jego sensory pokładowe z odległości większej niż cztery miliony kilometrów nie miały szans się przez to przebić. Jedyny plus stanowiło to, że nic nie zakłócało pozycji okrętów Królewskiej Marynarki zazwyczaj stacjonujących w pobliżu terminalu. I że były one obecnie znacznie dalej od tegoż terminalu niż Grupa Wydzielona 12.4.2.

— Kiedy okręty RMN zdołają wrócić do terminalu? — spytał na wszelki wypadek oficera operacyjnego.

Odpowiedź nastąpiła natychmiast: najwyraźniej spodziewał się pytania i nie miał zamiaru oberwać za Huffa.

— Potrzebują czterdziestu pięciu minut i dwudziestu sekund na wytracenie prędkości, towarzyszu admirale. W tym momencie będą prawie dwie minuty świetnie od terminalu i na powrót będą potrzebowały dalszych dziewięćdziesięciu. Zakładając, że natychmiast zaczną wytracać prędkość, zajmie im to około stu trzydziestu pięciu minut.

— Dziękuję… — mruknął Darlington.

Nie podobała mu się perspektywa lotu na oślep w elektroniczną burzę, którą generowały forty. Pomimo modyfikacji sensorów dzięki technologii solarnej będzie musiał przelecieć około miliona kilometrów, robiąc za ruchomy cel i nie mogąc odpowiedzieć ogniem z braku pewnego namiaru. Przy niskiej prędkości, bo większej nie zdoła rozwinąć w tak krótkim czasie, oznaczało to prawie minutę. Co nie byłoby jeszcze takie złe, gdyby nie świadomość, że oba forty miały do dyspozycji dużo zasobników. Nie wiedział wprawdzie jak dużo, ale nie miał złudzeń: wszystkie znajdą się na pozycjach i będą czekały na jego okręty.

Teoretycznie mógł spróbować mikroskoku w nadprzestrzeń, ale był to pomysł zdecydowanie niepraktyczny, było to bowiem zadanie tak trudniejsze dla astrogatora, jak i bardziej ryzykowne dla formacji. Wystarczyła bowiem naprawdę drobniutka różnica w cyklach generatorów nadprzestrzennych okrętów, by rozrzucić całą formację po paru sekundach normalnej przestrzeni przy wyjściu i jeszcze bardziej utrudnić wykonanie zadania. Dlatego właśnie okręty Królewskiej Marynarki leciały ku Medusie, a nie próbowały mikroskoku. Jedynym rozsądnym sposobem było dotarcie do terminalu tą samą metodą. Zajmie to trochę czasu, ale wynik i tak był przesądzony.

Spojrzał na towarzysza komisarza Leopolda i powiedział:

— Sądzę, że powinniśmy natychmiast zawrócić w stronę terminalu.

— A możemy w dalszym ciągu pokonać oba forty? — Leopold nawet nie spojrzał na Huffa, co temu ostatniemu zdecydowanie źle wróżyło.

— Uważam że tak, towarzyszu komisarzu — odparł bez wahania. — Poniesiemy większe straty, niż zakładał plan, ale zdobędziemy kontrolę nad terminalem. To, czy zdołamy ją utrzymać do przybycia admirała Giscarda, to już inna sprawa, gdyż siły osłonowe terminalu mogą przybyć przed nim, a liczą tyle samo dreadnoughtów, ile my mamy. Jeśli poniesiemy ciężkie straty w walce z fortami, wątpię, byśmy zdołali je pokonać, a jeżeli nawet, to nie bardzo zostałoby nam cokolwiek do zniszczenia okrętów Home Fleet, gdy te rozpoczną tranzyt z Manticore. Z drugiej strony, ponieważ jesteśmy poza granicą przejścia w nadprzestrzeń, możemy uciec w nią, kiedy tylko zobaczymy siły, z którymi nie będziemy sobie w stanie poradzić. To zresztą był główny powód, dla którego admirał Giscard zgodził się na ten dwustopniowy atak. Zawsze możemy uciec bez walki.

— Rozumiem… — Leopold rozważał problem przez kilkanaście sekund, nim skinął głową. — Skoro uważa pan to za sensowne rozwiązanie, zapewne należy tak właśnie postąpić.

— Komandorze Huff, proszę wziąć kurs na przechwycenie terminalu. Powinniśmy zdążyć, zanim okręty osłony tam dotrą. Jeżeli naturalnie zechcą podjąć walkę — polecił Darlington. — Aha, i proszę pamiętać, że chcę przebyć strefę ostrzału rakietowego fortów tak szybko, jak to tylko możliwe.

— Rozumiem, towarzyszu admirale — potwierdził Huff.

I zajął się przekazywaniem otrzymanych rozkazów reszcie okrętów grupy wydzielonej.



* * *


Reynaud zgrzytnął zębami, gdy druga grupa okrętów Ludowej Marynarki zaczęła wytracać szybkość. Doskonale wiedział, co nowy przeciwnik zamierzał osiągnąć i dlaczego mu się to nie udało, ale ta świadomość miała niewielki wpływ na jego samopoczucie. Obliczać różne kombinacje potrafił równie dobrze jak oficerowie floty i właśnie to robił… I nagle zesztywniał, gdyż na ekranie pojawiły się wektory przewidywanych kursów i wyliczone czasy potrzebne na wykonanie poszczególnych manewrów.

Przeciwnik potrzebował na dotarcie w skuteczny zasięg rakiet około osiemdziesięciu pięciu minut. Niech będzie osiemdziesięciu czterech, jeśli zacznie strzelać na oślep. A Reynaud wiedział coś, o czym nie wiedział dowódca wrogich sił — oba forty i owszem, były sprawne, ale miały niewielki zapas zasobników holowanych: może z półtorej setki łącznie. Natomiast za jedenaście minut powinien zjawić się pierwszy niszczyciel 8. Floty… a za dwadzieścia sześć pierwszy wchodzący w jej skład superdreadnought. I zakładając, że White Haven zdoła dokonać tranzytu, nie zmieniając swych okrętów liniowych w kule szybko stygnącej plazmy, od tego momentu co sto trzynaście sekund będzie się zjawiał kolejny, czyli…

Wiceadmirał Królewskiej Służby Astro Kontrolnej Reynaud przestał liczyć i uśmiechnął się naprawdę, ale to naprawdę paskudnie.



* * *


Wiceadmirał Markham stracił cień nadziei, widząc meldunek sieci wczesnego ostrzegania o wyjściu z nadprzestrzeni drugiej grupy wrogich okrętów. Równie szybko jak Reynaud zrozumiał pełen plan wroga i z trudem nie okazał tego, co myśli. A nie były to piękne rozmyślania, gdyż tak zawsze kończy się niedocenianie przeciwnika. Jego ludzie i on sam mieli właśnie zapłacić za pogardliwe traktowanie Ludowej Marynarki i jej „obronnego myślenia” przez całą Royal Manticoran Navy (w tym także przez nich samych).

Ale dzięki sieci przekaźników grawitacyjnych przesyłających wiadomości z prędkością większą od prędkości światła wiedział też, że Ósma Flota jest już w drodze. Nie oznaczało to oczywiście żadnego ratunku dla niego czy jego okrętów, gdyż ich losu nie było w stanie zmienić nic poza cudem, a Pan Bóg jakoś ostatnio nie spieszył się w podobnych sytuacjach.

Ale radykalnie wręcz zmieniało to losy drugiej grupy wrogich okrętów, których celem było zniszczenie fortów broniących terminalu i zdziesiątkowanie w zasadzce Home Fleet, gdy ta przybędzie z odsieczą.

— Za trzydzieści dziewięć minut wejdziemy w zasięg skutecznego ostrzału rakietowego, sir — zameldował cicho oficer operacyjny.

Markham potwierdził ruchem głowy i uśmiechnął się ze złośliwą satysfakcją.



* * *


— Zastanawiam się, jak sobie radzi towarzysz admirał Giscard — powiedział cicho komisarz Leopold.

Darlington zaskoczony odwrócił głowę. Głos był tak cichy, że nikt inny nie mógł go usłyszeć, dlatego odpowiedział równie cicho, patrząc tamtemu w oczy:

— Prawdopodobnie lepiej od nas, ale wątpię, by już nawiązał kontakt z głównymi siłami wroga, towarzyszu komisarzu.

— Chciałbym wiedzieć dokładniej… — westchnął Leopold. Darlington wzruszył ramionami.

— Gdybyśmy mieli te cholerne nadajniki grawitacyjne, moglibyśmy nawet z nim porozmawiać, a tak możemy się jedynie domyślać. Sygnatury napędów wszystkich okrętów są nadal aktywne, więc do walki jeszcze nie doszło… natomiast jej wynik dla nas nie ma znaczenia. Przynajmniej nie bezpośrednio. Nawet gdyby wszystkie okręty admirała Giscarda zostały zniszczone w pobliżu Medusy, i tak będziemy wiedzieli o zbliżaniu się jednostek RMN, które tego dokonały, by wejść w nadprzestrzeń, zanim się tu zjawią.

Spojrzał na komisarza i uśmiechnął się, widząc jego minę.

— Nie znaczy to, że spodziewam się podobnego obrotu wydarzeń, towarzyszu komisarzu — dodał, tłumiąc wesołość. — Przedstawiłem to jedynie jako możliwy scenariusz.

— Och… — Leopold przełknął z trudem ślinę i uśmiechnął się słabo. — Rozumiem… Na przyszłość, towarzyszu admirale, proszę mnie uprzedzić o tym, zanim zacznie pan opowiadać.

— Jak pan sobie życzy, towarzyszu komisarzu.



* * *


Klimatyzowany chłodek sali kontroli lotów należał do przeszłości. Reynaud czuł krople potu spływające po twarzy, a jego ludzie co chwilę ocierali czoła, mimo iż obiektywnie temperatura w sali pozostała bez zmian. Obecne były wszystkie cztery zmiany, co oznaczało, że miał więcej ludzi niż stanowisk i reszta mogła jedynie patrzeć, wstrzymywać oddech i modlić się, ale rozumiał, dlaczego się tu zjawili. Nikt, kto tego nie zobaczył na własne oczy, nie byłby w stanie uwierzyć tak do końca, że to się udało.

A w oczyszczonej ze statków przestrzeni w pobliżu terminalu unosiło się trzydzieści dziewięć niszczycieli, które właśnie wyleciały z nadprzestrzennego tunelu niczym stary, od dawna już nie używany pociąg towarowy. I jakimś cudem obyło się prawie bez wypadków.

Prawie, gdyż jeden miał miejsce — HMS Glorioso o ułamek sekundy zbyt wolno zrekonfigurował napęd po tranzycie i HMS Vixen wleciał w jego rufę. Na szczęście ze zrekonfigurowanym już napędem, choć o niewielkiej jeszcze mocy. Dzięki temu wybuchły tylko rufowe węzły napędu i rufowa maszynownia Glorioso. Nie został zniszczony kompensator bezwładnościowy ani większość kadłuba. Reynaud wolał nie myśleć, ilu ludzi zginęło na jego pokładzie, ale błyskawiczna reakcja sternika HMS Vixen i prędkość niszczyciela pozwoliły mu uniknąć czołowej kolizji. Dwa inne okręty zaś zdążyły odciągnąć wrak Glorioso, nim pojawił się kolejny niszczyciel.

Sytuacja wyglądałaby zupełnie inaczej, gdyby rekonfiguracja któregoś napędu zakończyła się tysięczną część sekundy wcześniej, okręty znalazłyby się kilkanaście metrów bliżej, albo sternik Vixena miał odrobinę wolniejszy refleks. Wtedy oba okręty rzeczywiście by się zderzyły, a nie tylko otarły o siebie, a następny niszczyciel w kolejce wpadłby prosto na ich wraki, rozpoczynając reakcję łańcuchową, której ofiarami padłoby kilka dalszych okrętów i paręnaście tysięcy ludzi.

Udało im się na szczęście tego uniknąć. A teraz tranzyt rozpoczęły już superdreadnoughty. A paradoksalnie zmniejszyło to ryzyko zderzenia, bo choć giganty te znacznie powolniej reagowały na stery, prawie równie szybko rekonfigurowały napędy, a wylatywały nie co dziesięć, lecz co sto trzynaście sekund, a więc było znacznie więcej czasu na spokojniejsze kierowanie nimi.

Reynaud otarł pot z czoła i opadł na oparcie fotela. Dopiero w tym momencie dostrzegł stojącego obok dowódcę trzeciej zmiany, Neville’a Underwooda.

— No to udało się! — szepnął ten, nie odrywając oczu od holoprojekcji.

— Może tak, a może nie — odparł Reynaud. — Do tej pory przeszły cztery superdreadnoughty. A gdyby one się otarły, to… poza tym nadal istnieje możliwość, że przeciwnik je dostrzeże i ucieknie.

— Może, ale potrzebowaliby naprawdę dobrych sensorów, żeby to wykryć przez to całe zagłuszanie i śmieci emitowane przez forty. A kiedy nasi zajmą wyznaczone pozycje i zmniejszą emisję, przełączając napędy na pogotowie, powinni być niewidoczni choćby dzięki własnym systemom maskowania z odległości większej niż parę sekund świetlnych. A poza tym to wcale by mnie nie zmartwiło, gdyby tamci po prostu odlecieli w cholerę. To naprawdę miła perspektywa w porównaniu z tym, co sądziłem, że nas czeka, Mike!

I uśmiechnął się z zażenowaniem.

— Miła, fakt — burknął Reynaud. — Ale ja chcę dostać tych gnojków, Nev. Naprawdę chcę!

Underwood spojrzał na niego spod oka. Michael Reynaud był jednym z najsympatyczniejszych, by nie rzec najbardziej pacyfistycznie nastawionych ludzi, jakich znał — przynajmniej w paramilitarnej organizacji, jaką była ACS. Podejrzewał zresztą, że podstawowym powodem, dla którego Reynaud wybrał karierę w Królewskiej Służbie Astro Kontrolnej, a nie w Królewskiej Marynarce, była niechęć do świadomego zabijania. Teraz, słuchając go, nigdy by czegoś podobnego nie podejrzewał… I nie musiał zastanawiać się dlaczego.

Szarża wiceadmirała Markhama za kwadrans miała dotrzeć do celu i obaj wiedzieli, jak się ona zakończy.



* * *


— Ich elektronika jest lepsza, niż podejrzewaliśmy, towarzyszu admirale — zameldował oficer operacyjny, i to nie pytany, co wzbudziło zaniepokojenie Darlingtona.

Podszedł do niego i spojrzał na ekran taktyczny.

— Zagłuszanie wzrosło? — spytał w końcu, nie mogąc się zorientować, o co chodzi.

— Nie, towarzyszu admirale. A przynajmniej nie sądzę, ale proszę spojrzeć tu, tu i tu… — zapytany cofnął nagranie kilku ostatnich minut i puścił je z przyspieszeniem. — Proszę spojrzeć na namiary fortów. Wiemy, gdzie były, nim włączyli zagłuszanie, a namiary pogarszają się w miarę upływu czasu, zamiast poprawiać. Ich pozorne cele i cała reszta muszą mieć o wiele większe możliwości, a operatorzy reagują na nasze próby dekodacji szybciej, niż zakładaliśmy. Wciąż co prawda mamy prawdopodobne namiary fortów, ale komputery głupieją, tyle pojawiło się tam fałszywych celów, źródeł napędów i generatorów grawitacyjnych dużej mocy.

— Spodziewaliśmy się, że nie będzie łatwe… proszę zrobić co będzie pan w stanie, komandorze.

— Będę się starał, towarzyszu admirale.



* * *


Admirał White Haven stał niewzruszenie na pomoście flagowym superdreadnoughta Benjamin the Great i czekał cierpliwie, aż holoprojekcja taktyczna zacznie znów ukazywać uporządkowany obraz terminalu i jego okolic pełnych obecnie okrętów jego floty. Jako pierwsze do tranzytu wyznaczył graysońskie okręty, mając gdzieś urażoną dumę Royal Manticoran Navy, jeśli ta urażona się poczuła. Powód był prosty — okręty były nowsze, silniejsze i posiadały w nadmiarze to, co było najistotniejsze: zasobniki holowane. Jak dotąd osiem znalazło się już w systemie Basilisk, pozostały jeszcze trzy, no i okręty Królewskiej Marynarki. Ale i tak już wiedział, że zdążyłby odeprzeć drugi człon ataku Ludowej Marynarki. A mimo to zamiast zadowolenia i dumy czuł pustkę i niesmak.

I to nie z powodu uszkodzenia jednego niszczyciela i śmierci jak do tej pory trzydziestu pięciu ludzi, choć zdawał sobie sprawę, że był za nią odpowiedzialny, podobnie jak i za inne ofiary na pokładzie HMS Glorioso, chwilowo uznane za „zaginione”. Przez osiem lat wojny nauczył się, że ofiary są zawsze i że najlepszy nawet dowódca może jedynie je minimalizować, nigdy zaś nie zdoła ich uniknąć. I może jedynie starać się, by te, które poniesie, kosztowały wroga jak najwięcej.

Na jego samopoczucie nie miało także wpływu postępowanie kontradmirał Hanaby, która nie zawróciła, bo było to najrozsądniejsze, co mogła zrobić. Jedyną rzeczą, na którą mogła liczyć, było to, że zmusi poszarpane przez Markhama siły wroga do odwrotu, nim ten zniszczy wszystko na orbicie planety.

Ale nic, co uczyni, nie uratuje wiceadmirała Markhama… Podobnie jak genialny manewr Ósmej Floty nie mający sobie równych w dotychczasowej historii wojen międzyplanetarnych.

Wziął głęboki oddech i zmusił się do odwrócenia wzroku od głównej holoprojekcji ku ustawionemu obok ekranowi podłączonemu do systemowej sieci sond i przekaźników grawitacyjnych nadających z prędkością większą od prędkości światła. Nie miał na to ochoty, ale zmusił się, by oglądać coś, co się właśnie działo, a na wynik czego nie miał najmniejszego wpływu. Ponieważ jednak to, że na to nie patrzył, również niczego by nie zmieniło, uczciwość nakazywała choć w ten sposób uczcić obrońców systemu.

Na ekranie pojawił się diamentowy pył, gdy obie strony odpaliły, co miały w zasobnikach i w wyrzutniach. Okręty Markhama zrobiły to wcześniej i miały lepsze systemy kontroli ognia, ale przeciwnik posiadał o wiele więcej rakiet i wynik starcia dyktował prosty rachunek prawdopodobieństwa.

White Haven odruchowo zapamiętał zaskakująco wysoką liczbę rakiet ogłupionych przez ECM-y okrętów Królewskiej Marynarki i zniszczonych przez ich obronę antyrakietową, ale wiedział, że to i tak za mało. I miał rację — wkrótce został zniszczony pierwszy superdreadnought.

A potem drugi…

I trzeci…

Trzy przetrwały tę salwę, a był wśród nich i King William. Ale pulsujące kody uszkodzeń przy każdym świadczyły o tym, jak poważne są zniszczenia.

A potem dotarły w zasięg dział i masakra przybrała na sile. A mimo to nikt po żadnej ze stron się nie poddał.

Wróg stracił dwa superdreadnoughty w pojedynku rakietowym, a kilka kolejnych zostało poważnie uszkodzonych, ale żaden aż tak jak King William czy pozostałe okręty RMN.

Wymiana ognia trwała ledwie parę sekund, ale była straszna. Gdy na ekranie przestały szaleć wybuchy, zniknęły też z niego kolejne dwa superdreadnoughty Ludowej Republiki, a trzy następne zmieniły się w pozbawione napędu wraki… Po jednostkach zaś wiceadmirała Markhama nie pozostał nawet wrak.

Jedynie rozlatująca się chmura kapsuł ratunkowych, w których znajdowały się niedobitki załóg obu walczących stron. Tu i ówdzie sygnał kapsuły zamigotał i zniknął, gdy uszkodzona przestała działać lub istnieć…

White Haven zmełł w ustach przekleństwo i zmusił się, by spojrzeć na holoprojekcję taktyczną. Pierwszy superdreadnought Royal Manticoran Navy właśnie opuszczał terminal wylotowy.

Hamish Alexander przeniósł wzrok na zbliżające się do terminalu dreadnoughty i pancerniki Ludowej Marynarki i powiedział tak cicho, że nikt nie mógł go usłyszeć:

— Teraz nasza kolej, gnoje!

Po czym z kamienną twarzą przywołał gestem komandora Haggerstona.



* * *


Javier Giscard oddał podoficerowi elektrokartę po starannym jej przestudiowaniu. Uszkodzenia, jakie w ciągu paru ostatnich sekund walki odniósł Salamis, skłaniały go do podejrzeń, że przeciwnik w jakiś sposób domyślił się, że jest to okręt flagowy dowódcy całego zespołu. Na szczęście okazało się, że wiara kapitan Short w umiejętności załogi maszynowej była uzasadniona. Miał zamiar przy najbliższej sposobności porozmawiać z nią i dowiedzieć się, jakim cudem udało jej się skompletować w pełni wyszkolone wachty maszynowe dla całego okrętu, bo w Ludowej Marynarce pełnej technologicznych półidiotów i prawie kompletnych durniów graniczyło to z cudem, ale na pewno nie nastąpi to szybko. Zresztą chwilowo było to mniej ważne. Ważne było to, że zgodnie z otrzymanym właśnie meldunkiem za dwadzieścia pięć minut będą sprawne wszystkie węzły alfa. Była to doskonała wiadomość, gdyż oznaczała, że w razie konieczności okręt będzie mógł się wycofać. W przeciwieństwie do siostrzanego Guichena.

Westchnął i powoli usiadł w fotelu kapitańskim. A potem dał znak Julii Lapisch, by podeszła.

— Słucham, towarzyszu admirale? — spytała oficer łącznościowy, zatrzymując się obok fotela.

Wewnętrznie nadal była pełna rezerwy i dystansu, którymi odgrodziła się od otaczającej ją rzeczywistości. Ale w jej szarozielonych oczach płonął ogień i Giscard nie był do końca pewien, co on oznaczał. Wyglądało na to, że niedawno zobaczyła coś bardziej przerażającego od Urzędu Bezpieczeństwa, przez co stwarzane przez UB zagrożenie wydało się jej mniejsze… A być może odkryła właśnie, ile prawdy jest w starym powiedzeniu, iż nic na świecie nie jest bardziej podniecające, niż kiedy ktoś do człowieka strzela i nie trafia.

— Jesteś gotowa do nadania wiadomości? — spytał.

— Jestem, towarzyszu admirale.

— W takim razie zaczynajmy — polecił.

Skinęła głową i skierowała się w stronę swego stanowiska, dając równocześnie prawą ręką znak asystentowi, by wysłał nagraną uprzednio wiadomość.

Giscard zapadł się w fotel i zamknął oczy. Jego okręty wytracały prędkość od chwili otwarcia ognia, ale leciały wcześniej zbyt szybko, by udało im się wytracić ją całkowicie. Przelecą obok planety. Jedyne, co mógł zrobić, to spowolnić ten proces i dać w ten sposób załogom nieco więcej czasu na ewakuację instalacji orbitalnych.

Westchnął ciężko i potarł oczy. Właśnie po to tu przybył i z jednej strony nie mógł się doczekać rozpoczęcia dzieła zniszczenia, z drugiej zaś nie miał na to najmniejszej ochoty.

Zniszczenie ośmiu superdreadnoughtów przeciwnika było osiągnięciem, mimo iż stracił przy tym co najmniej pięć (bo Guichen na pewno nie zdoła wejść w nadprzestrzeń) swoich. Straty te mogą okazać się wyższe, gdyż na trzech innych trwały gorączkowe naprawy napędów i ich wynik nie był jeszcze znany. Zupełnie czym innym jednak było to, co zamierzał zrobić, czyli zniszczenie wszystkiego co zdoła, a co znajdowało się na orbicie Medusy. Oraz to, co miał zrobić Gregor Darlington — zniszczenie stacji ACS, fortów i nie dokończonych umocnień przy terminalu.

Dopiero to stanowić będzie prawdziwy cios dla Gwiezdnego Królestwa Manticore. I nie chodziło jedynie o materialną wartość tego, co zniszczą. Chodziło przede wszystkim o to, że będzie to uderzenie w samo Królestwo, nie w jakiś sojuszniczy system czy odległą bazę floty na pograniczu. Medusa była częścią Królestwa podobnie jak planety systemu Manticore. Przez osiem lat Sojusz toczył wojnę na terenie Ludowej Republiki, zdobywając planety wchodzące w jej skład i niszcząc jej infrastrukturę. Tym razem nadszedł czas zapłaty. Giscard był zbyt dobrym strategiem, i to strategiem żądnym zemsty, by nie dołożyć starań, aby ta zapłata była jak najwyższa. Dokładnie tak jak życzyli sobie Esther McQueen i Rob Pierre.

Ale to nie znaczyło, że musiała mu się podobać rola niszczyciela i kata. Wiedział, że dla większości jego kolegów oficerów były to tylko zniszczenia o niewyobrażalnej wręcz wartości. Dla bardziej ogłupionych rewolucyjną retoryką — kara dla burżuazyjnych imperialistów. Ale dla niego nie było to tylko uderzenie po kieszeni. Nic nie był w stanie na to poradzić, ale dla niego to, co miał unicestwić, było ukoronowaniem długiego czasu, wysiłków, nadziei i potu wielu ludzi, którzy stworzyli coś wspaniałego wspólnym wysiłkiem. Zniszczy marzenia i dorobek życia wielu i spowoduje wiele śmierci. Nie chciał tego robić, ale nie miał wyboru. Co prawda nadawana właśnie przez Lipach wiadomość nakazywała natychmiastową ewakuację wszystkich z orbity, ostrzegając, o której dokładnie rozpocznie się ostrzał, ale to niewiele zmieniało. Podobnie jak i to, że jedynie beztroski idiota nie rozpocząłby ewakuacji godzinę temu, gdy stało się oczywiste, że obrońcy nie zdołają powstrzymać zagrożenia.

Giscard znał ludzką naturę i wiedział, że część ludzi nie usłucha polecenia ewakuacji. Jedni nie będą chcieli, inni nie będą mogli. Z jednej strony poczucie obowiązku, z drugiej brak fizycznej możliwości pomimo ćwiczeń ewakuacyjnych i sporego marginesu czasowego. Wiedział, że załogi będą robiły, co mogły, i wiedział też, że on sam wstrzyma ogień do ostatniej chwili, ale i tak zabije część z nich. Mimo iż zrobi więcej, niż wymagały edykt eridański i konwencja denebska…

I wiedział także, że nie ma wyboru. Gdyby miał pewność, że Darlington wykona swoją część zadania i uniemożliwi Home Fleet przybycie z systemu Manticore, miałby dość czasu, by pozwolić na długą ewakuację. Wytracić szybkość, zawrócić i zbliżyć się do planety na tyle wolno, by móc wysłać grupy abordażowe i upewnić się, że na orbicie nie został żaden cywil. Ale nie miał na to czasu, bo jeśli Darlingtonowi się nie uda, to on sam dowie się o tym, gdy okręty Home Fleet odpalą pierwszą salwę w jego kierunku. A o tym, czy druga część planu się udała, dowie się dopiero za sześć godzin.

Co ważniejsze — nie miał żadnej możliwości sprawdzić, jakie siły pilnowały terminalu i czy nie okazały się silniejsze, niż zakładali. A te były już naprawdę blisko. I aż do końca nie będzie wiedział, czy nie używają elektronicznego maskowania.

Dlatego obserwował chronometr, zastanawiając się, czy bardziej jest mu wstyd, czy bardziej czuje tryumf.



* * *


— Przeciwnik znajduje się czternaście minut świetlnych od terminalu, sir — zameldowała cicho kapitan Granston-Henley.

White Haven skinął głową i odwrócił się plecami do holoprojekcji taktycznej. Nie musiał na nią patrzeć, by wiedzieć, jak wygląda sytuacja. Miał w systemie dwadzieścia trzy superdreadnoughty zajmujące wybrane pozycje i gotowe do walki.

Dowódca napastników najwyraźniej chciał odpalić salwę ze wszystkiego, co miał, lecąc z maksymalną możliwą prędkością, i dobić to, co zostało z fortyfikacji i obrońców z bliska. Musiał posiadać aktualne informacje o stanie budowy pozostałych fortów, gdyż inaczej nie zaryzykowałby tego. Na szczęście ekipy budowlane zdążyły opuścić nie dokończone umocnienia będące całkowicie bezbronnymi celami. Nie miały bowiem nawet pasywnych środków obrony antyrakietowej i każda rakieta, która namierzy którykolwiek z nich, po prostu musi trafić. Jedyne, co mogło je chronić, to obrona antyrakietowa dwóch sprawnych fortów i okrętów 8. Floty.

Wiadomo było, że takowa zostanie podjęta, ale równie wiadome było, że wszystkich rakiet nie da się przechwycić, a forty były tak zachęcającym celem… Oznaczało to dalsze straty i kolejne opóźnienia w osiągnięciu przez obronę terminalu pełnej gotowości bojowej. I w konsekwencji nieuchronne dłuższe stacjonowanie w systemie znacznie większej liczby okrętów Królewskiej Marynarki.

Aż go wstrząsnęło na tę myśl. Zbyt dobrze znał polityków, by nie wiedzieć, co teraz nastąpi. Dziki wrzask całej opozycji domagającej się, by RMN zapewniła wystarczającą ochronę wszystkim przed podobnymi rajdami. Gdyby Ludowa Marynarka wykonała podobne ataki na inne systemy, rozłożyłoby to cały plan ataku. Który właśnie miał się zacząć. Już przedtem niezwykle trudno było skompletować niezbędne do podjęcia ofensywy okręty, teraz będzie to znacznie trudniejsze. A jeśli nie odzyskają inicjatywy, dadzą jedynie przeciwnikowi czas na odtworzenie sił i wybranie kolejnych miejsc do zaatakowania, których znów nie będą w stanie obronić i…

Zmusił się do zaprzestania tych bezsensownych rozważań i odetchnął głęboko. On też miał sprawę, która zagotuje nieco Admiralicję, i nie miał zamiaru popuścić. Kiedy fort zostaje oficjalnie uznany za w pełni sprawny bojowo, ma mieć pełne stany wszystkiego, a nie śmieszny zapas amunicji mający być „uzupełniony gdy tylko będzie to możliwe”! Gdyby nie Harrington i dwa siostrzane okręty tej samej klasy, sytuacja nie wyglądałaby wcale tak różowo. Na szczęście miał je do dyspozycji, a one miały pełne magazyny amunicyjne — łącznie tysiąc pięćset zasobników holowanych wraz z systemami szybkiego ich stawiania.

Od momentu zakończenia tranzytu stawiały je na wyznaczonych miejscach i zgrywały kontrolę ognia. Każdy był w stanie kierować ogniem dwustu zasobników, ale pozostałymi mogły bez trudu zająć się forty i reszta superdreadnoughtów. Natomiast ogólne dowództwo i rozkaz otwarcia ognia należał do admirała Yanakowa na pokładzie Honor Harrington. Miał najnowocześniejszy system kontroli ognia i prawo do tego. Wszystkie zasobniki i rakiety należały bowiem do Marynarki Graysona.

— Czy cokolwiek w zachowaniu przeciwnika wskazuje, że nas wykrył? — spytał.

— Nie, sir — odparła zdecydowanie Granston-Henley.

A komandor Haggerston potwierdził ruchem głowy i wyjaśnił:

— Nie sądzę, by zdołali nas dostrzec z odległości większej niż trzy do czterech milionów kilometrów, a są w tej chwili o trzydzieści dziewięć sekund świetlnych od nas, sir. Co prawda środki radiowo-elektroniczne fortów nie są aż tak dobre jak te, w które zostały wyposażone nasze najnowsze okręty, ale za to jest ich naprawdę dużo, a ich boje czy zagłuszacze są znacznie potężniejsze i mają więcej możliwości niż posiadane przez nas okręty. W mojej ocenie przeciwnik będzie musiał lecieć zupełnie na oślep przez co najmniej dziewięć i pół minuty, podczas gdy my…

Zamiast skończyć, wskazał wymownie na róg swego ekranu, gdzie widniał jaskrawoczerwony napis: CZAS DO ODPALENIA 00:08:27.

Kiedy White Haven pokiwał ze zrozumieniem głową, ostatnia cyfra zmieniła się na szóstkę.



* * *


— Towarzyszu admirale, zdaje się, że przeciwnik uruchomił nowy system zakłócania — zameldował oficer operacyjny.

— W jakim sensie nowy i dlaczego zdaje się? — warknął Darlington.

Znajdowali się nieco ponad minutę od granicy własnego skutecznego ostrzału rakietowego, co oznaczało, że najprawdopodobniej byli już w zasięgu strzału obrońców, i wyglądało na to, że udało im się ponownie namierzyć oba forty. Pewności jednak nie było, a Darlington, podobnie jak i wszyscy, spodziewał się lada moment lawiny rakiet. I do ciężkiej frustracji doprowadzało go, że nawet nie wiedział, do czego ma zacząć strzelać w odpowiedzi.

— Nie jestem pewien, towarzyszu admirale… — odparł wolno oficer operacyjny. — Przez cały czas w zagłuszaniu pojawiały się fałszywe źródła napędów. A teraz pojawiło się ich więcej, i to w krótkim odstępie czasu. I jeszcze coś… wygląda to zupełnie tak, jakbyśmy równocześnie zostali namierzeni przez radary i lidary kilkunastu jednostek.

— Co?! — Darlington odwrócił się ku ekranowi taktycznemu. Ale na jakąkolwiek reakcję było już za późno.



* * *


— Sir, właśnie coś odebrałam i sądzę, że powinien pan to usłyszeć! — oznajmiła niespodziewanie Cynthia McTierney.

— Co?! — White Haven spojrzał na nią, nie kryjąc rozdrażnienia. — Cindy, to nie czas…

— To rozkaz przekazany właśnie przez admirała Yanakova do wszystkich graysońskich okrętów, sir — przerwała mu McTierney z niezwykłym wręcz uporem i nim zdążył zareagować, wcisnęła klawisz.

Na pomoście flagowym rozległ się głos admirała Yanakova, w którym dźwięczała stal:

— Tu admirał Yanakov do wszystkich okrętów graysońskich. Rozkaz brzmi: „Lady Harrington i żadnej litości!”

— Co?! — White Haven obrócił się wraz z fotelem. Ale na jakiekolwiek działanie było już za późno.



* * *


Tysiąc sześćset dziewięćdziesiąt pięć zasobników holowanych odpaliło równocześnie z pełnymi salwami burtowymi okrętów 8. Floty i wyrzutniami fortów, wypluwając z siebie ponad dziewiętnaście tysięcy rakiet. Pociski te pomknęły ku okrętom Ludowej Marynarki oddalonym o zaledwie pięć milionów kilometrów z prędkością dziewięćdziesięciu pięciu tysięcy g. A okręty te leciały na ich spotkanie z prędkością ponad czternastu tysięcy kilometrów na sekundę.



* * *


— Skok w nadprzestrzeń! — to było wszystko, co zdążył krzyknąć Darlington.

Ale stracił na to cztery sekundy.

A rakiety potrzebowały mniej niż dziewięćdziesięciu, by dotrzeć do celu.

Antyrakiety były wystrzeliwane prawie na oślep — przy takiej ilości celów musiały w któryś trafić. Praktycznie natychmiast dołączyły do nich sprzężone działka laserowe, ale na nic więcej nie było czasu. Potrzeba było bowiem co najmniej sześćdziesięciu sekund, by generatory hipernapędu osiągnęły gotowość, a nim Darlington wydał rozkaz, Huff przekazał go kapitanom innych okrętów, a ci wydali rozkazy załogom maszynowym, zostało znacznie mniej niż te niezbędne sześćdziesiąt sekund.



* * *


Pustka typowa dla przestrzeni kosmicznej zniknęła zastąpiona jedną olbrzymią eksplozją, gdy tysiące impulsowych głowic laserowych detonowało prawie równocześnie, tworząc ścianę ognia i śmierci. Ponad tysiąc z nich zniszczyło siebie nawzajem, ale było to bez znaczenia. Pozostało ich aż nadto, by unicestwić osiem dreadnoughtów, dwanaście pancerników, cztery krążowniki liniowe i wszystkie okręty osłony poza dwoma.

Wbrew rachunkowi prawdopodobieństwa i logice dwa uszkodzone niszczyciele zdołały wejść w nadprzestrzeń. Głównie dlatego, że nikt nie marnował rakiet na tak drobne cele, programując salwę.

Były to jedyne ocalałe jednostki z Grupy Wydzielonej 12.4.2 Ludowej Marynarki.



* * *


Hamish Alexander złapał za moduł łączności fotela, ledwie przebrzmiały słowa Yanakova. I zamarł, bo gdy na ekranach przestały rozkwitać minisupernowe, w przestrzeni unosiło się ledwie kilka kapsuł ratunkowych i prawie żadnych szczątków. Graysońskie lidary nadal oświetlały każdy materialny obiekt, ale żaden z okrętów nie wystrzelił ponownie.

Dopiero w tym momencie uświadomił sobie, że Yanakov powiedział „żadnej litości”, a nie „bez pardonu”.

Odetchnął głęboko, wypuścił powoli powietrze z płuc i spojrzał na kapitan Granston-Henley.

— Przypomnij mi, żebym przy okazji przedyskutował z admirałem Yanakovem kwestię precyzyjności w wydawaniu rozkazów — powiedział.

I uśmiechnął się krzywo, choć ze śladami autentycznej wesołości.



KSIĘGA SZÓSTA



Rozdział XXXIX

W sali konferencyjnej panowała cisza, gdy pięciu członków sądu wojennego z Alistairem McKeonem na czele przeszło do niej z sali rozpraw. Drzwi zamknęły się za ostatnim i wszyscy zajęli miejsca za centralnie ustawionym stołem. McKeon odchylił swój fotel do tyłu i zapadł w niego z westchnieniem ulgi.

Choć nie był najstarszy rangą, został przewodniczącym, co było raczej niespotykane. Jednak jego kandydatura została jednogłośnie przyjęta przez pozostałych członków składu sędziowskiego. Rozumiał powody, dla których tak się stało, ale nie podobało mu się to, podobnie zresztą jak całe to marnowanie czasu. Była to jednak jego prywatna opinia, a przeważyły względy oficjalne i dlatego zgodził się tracić czas.

Jeżeli chcieli ukarać winnych w sposób zgodny z prawem, musieli powołać sąd wojenny złożony z ofiar ubeków. I dlatego nie mógł mu przewodniczyć nikt, kto znalazł się na Piekle we władzy Urzędu Bezpieczeństwa. Nie mogła też być to Honor, więc pozostał tylko on. Co prawda wszystkie posiedzenia, obrady i w ogóle cały przebieg każdego procesu były nagrywane, ale nikt się nie łudził, że Ludowa Republika uzna je za cokolwiek innego poza farsą i zemstą. McKeon prywatnie wątpił też, by inna była opinia Ligi Solarnej, ale chodziło o to, by oficjalnie niczego nie można było im zarzucić. Poza tym cały ten cyrk mógł być istotny dla samych jeńców — ponieważ postępowali zgodnie z prawem, odcinali się kategorycznie od swych oprawców.

Inna sprawa, że nie wszyscy byli więźniowie uważali sąd wojenny za dobre rozwiązanie. Od czasu do czasu nadal znajdowano zmasakrowane trupy eksklawiszy. Rzadziej co prawda, ale najprawdopodobniej dlatego, że coraz mniej żywych ubeków ukrywało się na wyspie. Poza tym procesy dawały może nie tyle nawet zajęcie, ile temat do rozmów sporej rzeszy byłych jeńców i stanowiły dobrą przeciwwagę dla samosądów. No i wreszcie trzeba było coś zrobić ze złapanymi ubekami, a walki przeżyło zaskakująco wielu. Co prawda nie wszyscy z nich znęcali się nad jeńcami, ale i tych przeżyło aż za dużo. A skoro zdecydowali wcześniej, że nie powywieszają ich od ręki…

Przetarł oczy i przyjrzał się pozostałym siedzącym przy stole. Harriet Benson i Jesus Ramirez całkiem rozsądnie odmówili udziału w procesach, chyba że w roli świadków. Honor musiała im to zaproponować, gdyż odegrali zbyt ważną rolę w zdobyciu planety, by ich zignorować. Zamiast nich w składzie sądu zasiedli: komandor Albert Hurst z Helmsport Navy reprezentujący jeńców z obozu Inferno, kapitan Cynthia Gonsalves z Floty Alto Verde oraz komodor Gaston Simmons z Marynarki Jameston występujący w imieniu pozostałych zesłańców. Ten ostatni miał dłuższe starszeństwo od McKeona, a ostatni członek sądu był wyższy od niego stopniem, ale admirał Sabrina Longmont była przypadkiem szczególnym. I miała zresztą najtrudniejsze zadanie z nich wszystkich.

Longmont bowiem była admirałem Ludowej Republiki Haven i na dodatek zagorzałą zwolenniczką Komitetu Bezpieczeństwa Publicznego, i to od pierwszych dni sprawowania przezeń władzy. Mało ją obchodziły czystki i terror, choć wiedziała o jednym i drugim. Uważała, że lepsze jest nadużywanie władzy przy otwartości postępowania i szczytnych celach od kumoterstwa i braku celów. Przegrała jednakże bitwę z siłami Sojuszu i dzięki temu mogła bezpośrednio przekonać się, jak wygląda od kuchni polityka wewnętrzna Komitetu. Miała więcej szczęścia niż rozumu, gdyż z uwagi na nieposzlakowaną opinię polityczną zamiast przed plutonem egzekucyjnym wylądowała na planecie Hades.

I w przeciwieństwie do większości zesłańców nigdy nie przebywała w innym obozie niż Delta 4-0, w którym panowały warunki nieporównywalne z istniejącymi w jakimkolwiek innym obozie. Pojęcia nie miała, jak ubecy traktowali więźniów wszędzie indziej, a to z tego prostego powodu, że Delta 4-0 stanowiła przechowalnię, do której trafiali wyłącznie oficerowie Ludowej Marynarki uznani przez Komitet za rokujących nadzieję na reedukację. Ponieważ klawisze nie wiedzieli, kiedy i którego z „przechowańców” przełożeni zdecydują się ułaskawić, na wszelki wypadek nie tykali żadnego i zapewnili im całkiem przyzwoite warunki mieszkanie, umundurowanie, a nawet opiekę medyczną.

W rezultacie Longmont, podobnie jak reszta więźniów Delty 4-0, doszła do wniosku, że wieści o Piekle jako takim, a zwłaszcza o warunkach i psychopatycznych ubekach są wymysłem wrogiej propagandy. Tym silniej odkrycie prawdy wstrząsnęło nią i jej współtowarzyszami — zwłaszcza tymi, którzy zrozumieli, jak głęboko i dokładnie dali się drugi raz oszukać.

Ich reakcje na uwolnienie były rozmaite. Jedni byli wdzięczni za okazję, choćby niewielką, ucieczki i wyrównania rachunków z Komitetem i UB. Inni, i tych była większość, nie chcieli mieć nic wspólnego z przygotowywaną ucieczką. Po części wynikało to z przekonania, że nie może się ona udać, po części zaś z autentycznej lojalności wobec Republiki. A w paru klinicznych przypadkach z wiary w słuszność rewolucji i postępowania Komitetu Bezpieczeństwa Publicznego. Odmawiając współpracy, demonstrowali tę lojalność w oczywistej nadziei, że gdy ubecy wrócą na planetę, oni otrzymają szansę na rehabilitację.

McKeon uważał, że są durniami, gdyż w najlepszym razie zostaną tam, gdzie są, w najgorszym Urząd Bezpieczeństwa każe ich zabić, by pozbyć się niewygodnych świadków klęski. Szanował jednak ich wybór, podobnie jak szanował Longmont, choć to ostatnie przyszło mu znacznie trudniej. Zwłaszcza że niegłupia w sumie kobieta ciągle upierała się, że jest „towarzyszką admirał”, co dla wszystkich brzmiało jak obelga. Podejrzewał, że w końcu będzie jedną z tych osób, które udadzą się wraz z Parnellem na wygnanie do Ligi Solarnej, ale jak na razie miała zbyt dużo problemów, by zdecydować się, wobec kogo czy też czego tak naprawdę pozostaje lojalna. Parnell, ma się rozumieć, także odmówił udziału w sądzeniu, motywując to logicznie tym, że zastrzeliłby od ręki wszystkich napotkanych funkcjonariuszy UB, więc trudno go posądzać o obiektywizm.

Longmont zgodziła się wejść w skład sądu wojennego i od razu jasno i otwarcie powiedziała dlaczego, podczas pierwszego spotkania z Honor, gdy ta złożyła jej propozycję.

— Winni tego, co się tu działo, muszą zostać ukarani. Ale to nie znaczy, że macie wolną rękę i możecie skazać i powiesić każdego, kogo postawicie przed sądem. Wejdę w jego skład, ale pod jednym warunkiem: żeby skazać kogoś na karę śmierci, wyrok musi zapaść jednogłośnie, a nie większością głosów.

— Przecież to idio… — zirytował się Ramirez.

I zamknął z trzaskiem usta, widząc, że Honor unosi dłoń, nie spuszczając wzroku z twarzy Longmont.

— Zgadzam się, że to ma być miejsce ferowania sprawiedliwych wyroków, a nie rozdawania licencji na wieszanie — powiedziała spokojnie. — Ale to nie znaczy, że jestem gotowa ostateczny werdykt uzależniać od pani widzimisię.

— I nie proszę o to. Mogę za każdym razem głosować podłączona do detektora kłamstwa, bo daję pani słowo honoru, że będę głosowała zgodnie z przepisami prawa wojskowego i regulaminami polowymi. Ale nie będę kłamać, lady Harrington: zgadzam się na udział w tym sądzie tylko dlatego, że uważam to za swój obowiązek. Żeby zapadły sprawiedliwe wyroki, ktoś ze składu sędziowskiego musi uważać oskarżonych za niewinnych, dopóki ponad wszelką wątpliwość nie zostanie udowodniona przez oskarżycieli ich wina, i przypominać o tym pozostałym.

Sam także brał udział w tym spotkaniu i musiał przyznać, że Honor go zaskoczyła, gdyż wysłuchała Longmont z kamienną twarzą, pogłaskała Nimitza, przyglądając jej się przez dłuższą chwilę, i ku zaskoczeniu wszystkich obecnych oznajmiła:

— Zgoda. I obędzie się bez wykrywacza kłamstw, jeśli da mi pani słowo honoru, że będzie postępowała dokładnie tak, jak pani właśnie powiedziała, towarzyszko admirał Longmont.

Longmont dała je i na tym sprawa się skończyła. McKeon przestał wspominać i wrócił do rzeczywistości.

Najdziwniejsze w tym wszystkim było to, że Longmont zdawała się dotrzymywać danego słowa. Była sceptyczna, ale nie upierała się przy niewinności każdego z oskarżonych, którym groził stryczek, a zdarzało się, że bez żadnych przekonywań głosowała za karą śmierci.

— No dobra — przerwał ciszę. — Kto chce zacząć tym razem?

Odpowiedziała mu jak zwykle cisza.

McKeon przekrzywił głowę i spojrzał na Gonsalves.

— Cynthia?

— Nie jestem pewna — przyznała zapytana, zezując na Longmont, często wykorzystywaną do stawiania kwestii etycznych, od kiedy udowodniła, że wyrokuje uczciwie.

Było to zrozumiałe o tyle, że wszyscy zdawali sobie sprawę, w jak trudnej postawiła się sytuacji, i nikt nie chciał okazać się mniej moralny od niej. Pod tym względem była podobna do Honor, ale z tego zdawał sobie sprawę wyłącznie McKeon.

— Dowody są jednoznaczne, ale niepełne — dodała Gonsalves. — Nie ma wątpliwości, co zaszło w obozie Alfa II, ale problem w tym, co miało miejsce na Styksie, sir.

— Mamy zeznania naocznych świadków: Jerome’a, Listera i Veracruza — dodał Hurst. — Wszyscy widzieli, jak Mangrum rozkazał porucznik Weiller wsiąść na pokład promu. Sam Mangrum przyznał się do tego, że zmusił ją do stosunku. A to jest gwałt. Dwóch niewolników zeznało, że to on ją zabił.

— Zeznali tak — zgodził się komodor Simmons — ale obrońca całkiem ładnie wykazał, że mogli się mylić albo że zrobili to specjalnie. Nie ganiłbym ich za to: na ich miejscu też robiłbym wszystko, co tylko by się dało, żeby go powieszono, ale to niestety nie zwalnia nas od obowiązku wzięcia pod uwagę takiej możliwości przy ocenie ich zeznań.

— Zgadzam się — przyznała Gonsalves i spojrzała na Hursta. — Oskarżenie o gwałt zostało udowodnione, sir, ale niestety zgodnie z republikańskim prawem wojskowym nie jest to przestępstwo zagrożone karą śmierci, jeżeli nie towarzyszyło mu użycie fizycznej siły, a nie jedynie groźba jej użycia. Morderstwo jest karane śmiercią, niestety nie mamy dowodów materialnych, że to on je popełnił. Nawet świadkowie twierdzący, że to on zabił, nie są zgodni, czy zgwałcił ją z użyciem siły fizycznej w rozumieniu republikańskich przepisów. Świadek… Hedges mówi, że Weiller miała na twarzy siniaki i że następnego dnia kulała. Ale dodała też, cytuję: „Nie chciała powiedzieć, co jej zrobił ten kutas” — Gonsalves umilkła i wzruszyła niechętnie ramionami.

A McKeon starannie ukrył kolejny grymas zniecierpliwienia. To, że Gonsalves miała rację co do przepisów republikańskiego prawa wojskowego, w niczym nie zmieniało prostej kwestii moralnej — dla każdego normalnego człowieka gwałt był gwałtem i to, czy towarzyszyło mu użycie siły, czy tylko groźba, miało drugorzędne znaczenie. Zwłaszcza przy przedziałach grożących za to kar. Tak sprawę traktowały przepisy RMN i innych flot, z którymi miał okazję się zetknąć, nie wspominając już o graysońskiej. Co więcej — biorąc pod uwagę realia panujące w Piekle, to, czy ubek kogoś uderzył, czy tym zagroził, nie miało znaczenia — wszystko, czego strażnicy żądali od zesłańców, zawsze poparte było groźbą użycia siły. W tych okolicznościach powiesiłby towarzysza porucznika Mangruma bez ceregieli, po czym z satysfakcją naszczał na jego grób. A z kastrowania wcześniej zrezygnowałby jedynie dlatego, że był „cywilizowany”.

Niestety w kwestii tego, na jakich przepisach należało oprzeć wyrokowanie, skoro już zdecydowali się na oficjalne procesy, Honor miała całkowitą rację. W takich warunkach szczytem idiotyzmu byłoby postępowanie niezgodne z konwencją denebską, a ta jednoznacznie zabraniała sądzenia jeńców wojennych w czasie wojny w oparciu o przepisy strony sądzącej. Dopuszczała natomiast wymierzanie sprawiedliwości przestępcom wojennym w oparciu o przepisy prawa lokalnego, a więc w przypadku planety Hades stanowiącej część Ludowej Republiki Haven w oparciu o przepisy prawne tejże Republiki. Z zastrzeżeniem, że musiały one obowiązywać przed ich złapaniem, by wykluczyć możliwość dopisania stosownych do okoliczności paragrafów.

— Uważam, że kapitan Gonsalves ma rację — odezwała się Longmont, przerywając chwilową ciszę. — Według mnie oskarżenie o gwałt zostało udowodnione nie tylko dzięki przyznaniu się oskarżonego do winy, ale także przez inne dowody. Zarzut morderstwa jednakże nie został udowodniony.

— Bo zaginęły nagrania — burknął Hurst.

— Zgadza się. Uważam, że Mangrum trochę za szybko przyznał się do gwałtu — dodała Longmont. — Podejrzewam, że wiedział o braku nagrań i chciał stworzyć wrażenie uczciwości działające na jego korzyść, gdy następnie nie przyznał się do morderstwa. Ale to, co ja czy pan podejrzewamy, nie jest dowodem.

— Ale są nim zeznania świadków — wtrącił McKeon. — Hedges i Ustermana.

— Są — zgodził się Simmons. — Problem polega na tym, że są to zeznania mało wiarygodne, gdyż sprzeczne ze sobą w kilku innych kwestiach. Usterman zresztą sam sobie dwukrotnie zaprzeczył. Ani on, ani Hedges nie potrafią wyjaśnić, w jaki sposób Mangrum zdołałby przedostać się z Kostnicy do swojego pokoju w czasie, w którym została zabita Weiller, nie zostając nagranym przez system bezpieczeństwa obozu.

— Hm… — burknął niezadowolony Hurst.

Nie było to niezadowolenie z Simmonsa, tylko z faktu, iż ten miał rację. Żaden z zesłańców nie spodziewał się, że UB zainstalowało na terenie całego obozu Charon system kamer monitorujących i nagrywało pokazywane przez nie obrazy. System został pomyślany jako zabezpieczenie w związku z pojawieniem się na Styksie niewolników, ale rejestrował wszystko, co znalazło się w polu widzenia kamer. A więc także poczynania samych ubeków. A działał przez całą dobę i obejmował także kwatery prywatne.

Najbardziej zaskakujące było to, że nagrań tych nigdy nie kasowano od chwili uruchomienia systemu, toteż gdy Harkness i jego grupa hakerów odkryła istnienie zapisów i włamała się do nich, nagle okazało się, że dowody przeciwko większości oskarżonych mają w ręku. Były tam nagrania rozmów, w których ubecy przyznawali się, co który robi ze swoim „niewolnikiem” — najczęściej w formie przechwałek czy dobrych rad, ale to już był szczegół techniczny. Były też zapisy ukazujące popełnianie rozmaitych przestępstw, w tym i morderstw. No i były nagrania ze zwykłych, codziennych czynności pozwalające zorientować się, kto gdzie przebywał w danym czasie.

A w przepisach kodeksu wojskowego Ludowej Republiki Haven nie było żadnej wzmianki zakazującej używania jako dowodów zapisów elektronicznych uzyskanych bez sądowego nakazu.

Niestety odkrycie to miało także swoją złą stronę. Obfitość i niepodważalność nagrań powodowała niepewność w tych niewielu przypadkach, gdy ich brakowało. A w tej sprawie było jeszcze gorzej, gdyż posiadane przez sędziów nagrania potwierdzały wersję oskarżonego. Choć nie było nagrań z jego pracy tego popołudnia, gdy zamordowana została Weiller, istniał zapis ukazujący go obejmującego służbę w zbrojowni zawierającej zasilane zbroje, zwanej potocznie Kostnicą. Nie było natomiast nagrania pokazującego, że w czasie służby wrócił do swej kwatery, w której ukryto zwłoki. Kamer w Kostnicy nie zainstalowano, bo niewolnicy nie mieli do niej wstępu, sąd dysponował za to kartą pracy Mangruma z tego dnia. Była ona podobnie jak inne śmieci starannie przechowywana w przepastnej bazie danych. Wynikało z niej, że cały czas siedział w Kostnicy.

— Naturalnie mógł sfałszować kartę, żeby udowodnić, jaki jest pracowity — zauważył McKeon. — Ludzie robili tak od zawsze i to niekoniecznie, żeby mieć alibi.

— Co potwierdzałby taki drobiazg, że przez cały dzień nie wymienił ani jednego podzespołu — dodała Longmont. — Twierdzi, że wykonał przegląd czternastu zbroi i w żadnej nie znalazł niczego, co musiałby wymienić… To wysoce podejrzane… ale nie na tyle, by zrównoważyć całkowity brak dowodów, że przebywał na miejscu zabójstwa w czasie jego popełnienia.

— Wiedział o kamerze w swojej kwaterze i wiemy, że wcześniej co najmniej cztery razy świadomie ją uszkodził — sprzeciwił się Hurst. — A ktoś uszkodził ją także tego popołudnia przed zabiciem Weiller. Dlaczego miałby to zrobić ktoś inny?

— A dlaczego on miałby to zrobić? — skontrował Simmons. — Fakt: poprzednie zachowania rzucają na niego podejrzenia, ale wszystkie miały miejsce krótko po przywiezieniu Weiller na Styx. Wygląda to tak, jakby się wstydził uprawiać z nią seks…

— Gwałcić wielokrotnie, sir — przerwała mu stanowczo Gonsalves.

Simmons zamilkł zaskoczony, zastanowił się i przytaknął.

— Gwałcić — zgodził się głośno. Longmont potwierdziła ruchem głowy.

— Ma pani rację, kapitan Gonsalves — dodała. — I nikt z nas nie uważa, że Mangrum nie jest odrażającym śmieciem zasługującym na stryczek. Niestety, ja jestem przekonana także, że nie mamy dość dowodów, że to on ją zamordował. Same zeznania, tym bardziej tak mało wiarygodnych świadków jak ci, nie wystarczą. A jak sądzę, komodorowi Simmonsowi chodzi o to, że w miarę upływu czasu Mangrum pozbywał się wstydliwości i nie psuł już kamery.

Spojrzała pytająco na Simmonsa. Ten skinął potakująco głową i nie odezwał się, jakby przekazując jej w ten sposób głos.

— Z nagrań wynika, że nie majstrował przy kamerze przez ponad trzy tutejsze miesiące poprzedzające śmierć Weiller — ciągnęła Longmont. — Więc jeśli założymy, że tym razem zepsuł kamerę, sfałszował kartę pracy i przedostał się do kwatery, wykorzystując martwe pola kamer na zewnątrz, oznaczałoby to morderstwo z premedytacją, a nie pod wpływem impulsu, jak najczęściej miało to miejsce w przypadku mordów na więźniach. Oczywiście mógł to sobie zaplanować, tylko pytanie po co? Po co się trudzić fabrykowaniem alibi, skoro Tresca dawno dowiódł, że mówił prawdę, obejmując stanowisko nadzorcy? A oznajmił wtedy, że nie będzie zawracał sobie głowy pociąganiem do odpowiedzialności kogoś za tak nieistotne drobiazgi jak zabicie więźnia.

W jej głosie słychać było pogardę, mimo iż starała się mówić spokojnie. Najwyraźniej jej także nie podobało się to, że występuje w obronie Mangruma. Niemniej zrobiła to, bo tak jej nakazywała uczciwość. I trudno było mieć do niej o to pretensje.

— Po co miałby się wysilać, nie rozumiem — przyznał Hurst. — Ale to nie znaczy, że tego nie zrobił… choćby dla przyjemności. Natomiast problem w tym, że przez to może się wywinąć od stryczka.

— Wiem — przyznała niezadowolona Gonsalves. — To właśnie miałam na myśli, mówiąc o zbyt dużych dziurach w materiale dowodowym. Najgorsze jest to, że wszyscy wiemy, że to sadysta i zboczeniec, i to, czy to on zabił Weiller czy nie, nie ma najmniejszego znaczenia, bo wielokrotnie zasłużył na śmierć, choćby dlatego, że umożliwił komuś zabicie jej. A przez kruczki prawne wywinie się katu.

— Mnie też się to nie podoba — przyznała Longmont. — I tak między nami uważam, że gwałt powinien mieć inną kwalifikację prawną i inną karę, ale nie ma. A jeśli te rozprawy mają przebiegać zgodnie z konwencją denebską…

Zamiast dokończyć, wzruszyła ramionami. McKeon westchnął i postanowił nie pozwolić na dalsze marnowanie czasu.

— Uznaję, że wszyscy jesteśmy zgodni i możemy przystąpić do ustalenia wyroku. Ktoś chce tajnego głosowania czy jawne jak zwykle?

Rozejrzał się po obecnych, po czym spojrzał na Longmont jako najstarszą rangą.

— Jawne wydaje mi się jak najbardziej właściwe — powiedziała bez namysłu.

McKeon przeniósł spojrzenie na następnego w kolejności.

— Jawne — oznajmił głośno Simmons, choć mikrofony były wystarczająco czułe, by wychwycić nawet szept.

A nagrywane były wszystkie narady odbywające się przed uzgodnieniem wyroku.

— Zgoda — westchnęła Gonsalves.

— Zgoda — dodał nieco niechętnie Hurst.

— Doskonale. W takim razie jednogłośnie ustaliliśmy, że głosujemy jawnie — podsumował formalnie McKeon i przystąpił do realizacji procedury.

Zgodnie z tradycją starszą niż loty kosmiczne zaczął od najmłodszego stopniem.

— Komandorze Hurst, oskarżenie o gwałt drugiego stopnia?

— Winny — stwierdził Hurst.

— Oskarżenie o porwanie?

— Winny.

— Nadużycie władzy w celu osiągnięcia prywatnych korzyści?

— Winny.

— Morderstwo?

— Winny.

— Kapitanie Gonsalves, oskarżenie o gwałt drugiego stopnia?

— Winny.

— Porwanie?

— Winny.

— Nadużycie władzy w celu osiągnięcia prywatnych korzyści?

— Winny.

— Morderstwo?

— Wstrzymuję się — odparła z grymasem niezadowolenia Gonsalves.

McKeon przeniósł wzrok na Simmonsa.

— Komodorze Simmons, oskarżenie o gwałt drugiego stopnia?

— Winny.

— Porwanie?

— Winny.

— Nadużycie władzy w celu osiągnięcia prywatnych korzyści?

— Winny.

— Morderstwo?

Simmons otworzył usta i zamknął je bez słowa. Przez parę sekund wpatrywał się w stół, po czym uniósł głowę i spojrzał na Longmont prawie wyzywająco.

— Winny — oznajmił zimno.

McKeon pokiwał głową — mimo dyskusji spodziewał się takich właśnie ocen u tych właśnie ludzi. Spojrzał na Longmont i spytał:

— Towarzyszko admirał Longmont, oskarżenie o gwałt drugiego stopnia?

— Winny — odparła bez wahania.

— Porwanie?

— Winny.

— Nadużycie władzy w celu osiągnięcia prywatnych korzyści?

— Winny.

— Morderstwo?

— Niewinny z braku dowodów — powiedziała Longmont niechętnie.

McKeon ponownie skinął głową.

— Odnośnie do pierwszych trzech zarzutów sąd uznaje oskarżonego winnym jednogłośnie. Odnośnie do oskarżenia o morderstwo brak jednomyślności, co powoduje oddalenie zarzutu. Przewodniczący przyjmuje decyzję pozostałych członków składu sędziowskiego bez wyrażania opinii. Teraz przystępujemy do uzgodnienia wysokości kar za przestępstwa, których oskarżony został uznany winnym. Zgodnie z przepisami kodeksu wojskowego za gwałt drugiego stopnia grozi dwadzieścia pięć standardowych lat ciężkich robót, za porwanie pięćdziesiąt, za nadużycie władzy w celu osiągnięcia prywatnych korzyści dwa. Według mnie po zsumowaniu oznacza to teoretyczną możliwość skazania go na maksymalnie siedemdziesiąt siedem lat ciężkich robót. Jednakże by wyrok ten został wykonany, musielibyśmy zabrać go ze sobą, wracając na obszar kontrolowany przez Sojusz, gdy będziemy opuszczali planetę. Nie powiedział „jeżeli będziemy opuszczali planetę”, ale wszyscy i tak to usłyszeli. Widząc ich kamienne oblicza, McKeon uśmiechnął się lekko i spojrzał na Hursta.

— Komandorze Hurst, co pan proponuje?

— Maksymalny wymiar kary: siedemdziesiąt siedem standardowych lat ciężkich robót bez możliwości wcześniejszego warunkowego zwolnienia — odparł twardo Hurst.

— Kapitan Gonsalves?

— Maksymalny wymiar kary. I tylko żałuję, że nie może jej odbyć tutaj, w Piekle.

Nie było to idealnie zgodne z procedurą, ale McKeon też nie zadawał pytań w pełnej formie, a poza tym było to w pełni zrozumiałe. Kiwnął głową i spojrzał na Simmonsa.

— Komodorze Simmons?

— Maksymalny wymiar kary — oznajmił ten jeszcze bardziej zdecydowanie niż Gonsalves.

— Towarzyszka admirał Longmont?

— Zgadzam się z rekomendacją pozostałych członków składu sędziowskiego.

— Przewodniczący także — oznajmił McKeon. — Sąd uznaje jednogłośnie, że towarzysz porucznik Kenneth Mangrum winien zostać skazany na siedemdziesiąt siedem standardowych lat ciężkich robót. Wyrok zacznie obowiązywać po osiągnięciu terytorium Sojuszu, a do tego czasu skazany pozostanie w więzieniu najpierw na powierzchni planety, potem na jednym z okrętów. Taka rekomendacja wysokości kary zostanie przedstawiona admirał Harrington, chyba że ktoś z obecnych nie zgadza się z nią czy też chce coś dodać. Jeżeli tak, to proszę mówić.

Nikt się nie odezwał.

McKeon odczekał dziesięć sekund i westchnął z zadowoleniem.

— W takim razie taka rekomendacja kary zostanie przedstawiona głównodowodzącemu. Rozprawę uznaję za zakończoną, a postępowanie za zamknięte — powiedział formalnie i dodał już normalnym głosem: — No to następnego mamy z głowy. Jak ja bym chciał, żebyśmy to już mieli za sobą!

— Sądzę, że wszyscy byśmy tego chcieli — powiedziała Longmont i potrząsnęła smętnie głową. — Naprawdę żałuję, że nie znaleźliśmy dowodów, żebym mogła skazać go na stryczek, ale…

— To przestań żałować, Sabrino — przerwał jej Simmons. — Wszyscy wiemy, że ścierwo ją zabił i że należałoby go powiesić, ale nie można było tego zrobić przez tę cholerną konwencję denebską! Oni mogą ją mieć gdzieś, my nie. Poza tym zgadzam się co do jednego: nie możemy powywieszać wszystkich oskarżonych, jeśli nie mamy wystarczających dowodów, bo to będzie zwykły samosąd pod przykrywką sądu wojennego. Wiem, jak głosowałem, i w tej sprawie nie mam żadnych wątpliwości. Powiesiłbym go osobiście i poszedł spać bez żadnych wyrzutów sumienia. I dlatego w skład sądu wchodzi parę osób: w zeszłym tygodniu to ja miałem wątpliwości co do winy Younce’a. Jak długo omawiamy głośno takie kwestie i każdy głosuje samodzielnie, tak długo robimy najlepiej jak potrafimy to, co do nas należy.

— Wiesz — powiedziała po chwili Longmont — naprawdę szkoda, że jesteśmy przeciwnikami… Gdyby politycy, zwłaszcza republikańscy, dali nam możliwość, to jak tu w piątkę siedzimy, w tydzień byśmy uzgodnili warunki traktatu pokojowego kończącego tę cholerną wojnę.

— Nie byłbym taki pewien — ocenił kwaśno McKeon. — To, z czym mamy tu do czynienia, to w porównaniu do wojny sprawa prosta i oczywista. Nie mieliśmy na przykład problemu z uzgodnieniem, według jakiego prawa sądzimy te śmieci. Jeżeli zaś chodzi o traktat, wystarczy pomyśleć, co by się zaczęło, gdybyśmy spróbowali uzgodnić, do kogo należy która planeta i co tak na dobrą sprawę legalnie wchodzi w skład Ludowej Republiki Haven, a co zostało przez nią podbite i zagarnięte. A to byłby dopiero początek…

Wzruszył wymownie ramionami i nie dokończył. Longmont roześmiała się na pół autoironicznie, na pół szczerze.

— Wie pan, komandorze McKeon: to nieuprzejmie tak niszczyć kobiece marzenia!

— W moim patencie napisano, że jestem oficerem i gentlemanem, ma’am. Nigdzie nie napisano, że muszę być uprzejmym oficerem i gentlemanem.

Tym razem Longmont roześmiała się całkiem szczerze.

— Poza tym i tak wolałbym się z panią kłócić o warunki pokoju, niż strzelać — dodał z uśmiechem McKeon.

— Święte słowa — dodał Simmons i odsunął fotel. — A ponieważ skończyliśmy już na dziś z wypełnianiem prawniczych obowiązków, proponuję wyrok wraz z uzasadnieniem dostarczyć admirał Harrington i zająć się czymś pożyteczniejszym. Jak na przykład znalezieniem uczciwego steku i piwa. Co wy na to?

— Jestem za — podchwyciła Longmont. — Pod warunkiem, że ścierpisz niereformowalną rewolucjonistkę przy obiedzie.

— Ten konkretny przypadek i owszem: zawsze i wszędzie — zgodził się uprzejmie Simmons. — Pod warunkiem, że potem zgodzisz się ze zwyczajowym wdziękiem przegrać w strzałki.

— Oczywiście, że się zgodzę. Przecież jestem niereformowalną sługą skorumpowanego i do cna złego systemu, jak wszyscy zgodnie twierdzicie.

— Chcesz powiedzieć, że to nieuczciwa propozycja? — spytał uprzejmie Simmons.

— Skądże znowu! — zaprotestowała niewinnie towarzyszka admirał Longmont. — Mówię jedynie, że mimo brutalnego niszczenia moich marzeń przez komodora McKeona nawet by mi przez myśl nie przeszło, by psuć naszą współpracę, burząc twoje wyobrażenia na temat właściwego zachowania szczerego rewolucjonisty. A poza tym przegrywający stawia piwo. To co, idziesz czy nie?



Rozdział XL

Honor obudziło nachalne brzęczenie.

Usiadła, co spotkało się z rozespanym, ale pełnym oburzenia bleeknięciem Nimitza. Miał do tego pełne prawo. Spać poszli niedawno, a budząc się, Honor jak zwykle zapomniała o braku lewej ręki. I jak to czyniła co rano od czterdziestu lat, spróbowała usiąść, podpierając się na obu rękach, co musiało skończyć się utratą równowagi. No i skończyło się — poleciała w lewo, owijając się w prześcieradło i przewracając spokojnie drzemiącego Nimitza na plecy. Jak zwykle nie spotkało się to z jego aprobatą, o czym nie omieszkał jej poinformować tak głośno, jak i empatycznie. A na dobitkę rozpluszczył jedno zaspane oko i spojrzał na nią z urazą, co było doskonale widoczne w blasku nocnej lampki zapalonej przez sygnał wywoławczy.

Przeprosiła go i sięgnęła do klawisza interkomu.

Uraza zniknęła ze szmaragdowego oka, a po chwili otworzyło się drugie, nieco mniej zaspane, za to bardziej zaciekawione.

Nacisnęła klawisz raz, uaktywniając jedynie połączenie głosowe, i przeczesała dłonią rozwichrzone włosy.

— Przepraszam, że panią budzę, ma’am. Tu komandor Phillips — rozległ się pełen napięcia sopran.

Honor rozbudziła się błyskawicznie. Pamiętała, że Phillips jest jednym z dowódców u Benson, ale na Styksie przebywało obecnie ponad pięć tysięcy byłych jeńców, a ona była zbyt zajęta, by zapamiętać tak jak chciała nowe twarze, i nie bardzo wiedziała, czym konkretnie Phillips się zajmuje.

— Kapitan Benson poleciła mi panią zaalarmować, ma’am — dodała Phillips i umilkła, najwyraźniej czekając na reakcję.

— Zaalarmować mnie w związku z czym? — spytała Honor nieco ostrzej, niż planowała.

— O, przepraszam, ma’am. Powinnam była zacząć od początku! — jęknęła Phillips. — Jestem pierwszym oficerem z wachty kapitan Benson, która prosiła mnie, bym zawiadomiła panią, że sensory wykryły ślad wyjścia z nadprzestrzeni w odległości około dwudziestu jeden minut świetlnych.

Honor zesztywniała, a Nimitz usiadł, wyplątując się z pościeli, i delikatnie dotknął jej uda chwytną łapą, czując jej emocje.

— Rozumiem — powiedziała spokojnie. — Ile czasu minęło od wykrycia i czy nadano wezwanie do identyfikacji?

— Ślad wykryliśmy około pięciu minut temu, ma’am. Nie mamy go jeszcze na normalnych sensorach, ale grawitacyjne wykazują jedno źródło napędu. Nie znamy masy, ale jednostka porusza się z przyspieszeniem trzystu dziewięćdziesięciu g, więc nie jest to statek, lecz okręt. I trzy minuty temu wysłaliśmy nagrane wezwanie, by się zidentyfikował.

— Rozumiem… — powtórzyła Honor.

Żałowała, że Benson nie obudziła jej wcześniej, ale zdawała sobie równocześnie sprawę, że było to nielogiczne i wynikało wyłącznie z wrodzonej niechęci do scedowywania dowodzenia na innych. Harriet zrobiła dokładnie to, co powinna zrobić, wysyłając żądanie identyfikacji; tak uczyniłby dyżurny oficer UB. A ponieważ opóźnienie w łączności wynosiło około piętnastu minut w jedną stronę, więc nie istniał żaden powód, by natychmiast zrywać Honor z łóżka. Wpierw należało uzyskać z sensorów na tyle dokładne dane, na ile było to możliwe w początkowej fazie.

— W jakiej odległości od planety znajduje się obecnie ten okręt? — spytała na wszelki wypadek.

— Czternastu minut czterdziestu sekund świetlnych, ma’am. Wyszedł z nadprzestrzeni z niewielką prędkością: około ośmiuset kilometrów na sekundę, a obecnie osiągnął nieco ponad tysiąc dziewięćset kilometrów na sekundę. Czyli powinien zacząć wytracać prędkość za sto dwadzieścia dziewięć minut i zajmie mu to sto trzydzieści osiem minut. Razem daje to mniej więcej cztery i pół godziny.

— Dzięki. — Honor zastanowiła się, kiwnęła głową i dodała: — Proszę przekazać kapitan Benson, że wkrótce się zjawię, a do tej pory ma postępować zgodnie z własnym uznaniem. Czy komandor Tremaine już przybył?

— Tak, ma’am. A bosmanmat jest w drodze. Spodziewamy się go lada moment.

Honor uśmiechnęła się krzywo, słysząc w głosie Phillips nutę dezaprobaty, co skutecznie pomogło jej przypomnieć sobie, z kim rozmawia. Komandor Susan Phillips była specjalistą komputerowym we flocie systemu Sarawak i na Hadesie przebywała od ponad czterdziestu lat standardowych. Stąd też jej wiedza była nieco nieaktualna, nawet jeśli chodzi o sprzęt i oprogramowanie Ludowej Marynarki. Radziła sobie jednak naprawdę dobrze i po kursie uzupełniającym zorganizowanym przez Scotty’ego mogła już operować samodzielnie. Ale wciąż daleko jej było do poziomu operatorów Królewskiej Marynarki czy innych flot Sojuszu, krócej goszczących w Piekle jako jeńcy.

Zdawała sobie z tego sprawę i akceptowała to, nie ustając równocześnie w wysiłkach, by im dorównać. Natomiast nie do końca była w stanie zapanować nad dwoma uczuciami. Pierwszym było niezadowolenie, że Tremaine, który mógłby być jej synem i był też młodszy starszeństwem, został przydzielony do jej wachty jako specjalista odpowiedzialny za łączność z użyciem efektów komputerowych oraz prowadzenie wojny radioelektronicznej, gdyby zaistniała taka potrzeba. Honor była pewna, że gdyby Scotty był choć trochę starszy, problem nigdy by nie powstał. A tak, ponieważ należał do trzeciego pokolenia poddanego prolongowi, podczas gdy Phillips do drugiego, odruchowo traktowała go jak przemądrzałego gówniarza, na co nie zasługiwał. Z pewnością łatwiej by jej się współpracowało z Lethridge’em, jako że wyglądał na starszego, ale Honor potrzebowała go w tej samej roli co Scotty’ego, tyle że na pierwszej wachcie.

To był jednak drobiazg w porównaniu ze sprzeciwem, jaki budziła w niej pozycja i osoba Harknessa. To, że zwykły podoficer był głównym cybernetykiem ochrony planetarnej, po prostu nie mogło jej się w głowie pomieścić. I za nic nie mogła się z tym pogodzić.

Problem wziął się stąd, że Phillips z czasów własnej służby wyniosła głęboko zakorzenione przekonanie, iż oficerowie zawsze wykonują swe obowiązki lepiej niż podoficerowie. Republika Sarawak będąca aż zbyt liberalna (dlatego stała się łatwą i jedną z pierwszych zdobyczy Haven) przyjęła nieżyciowe doktryny dotyczące kadr swej floty. We Flocie Sarawak podstawę stanowił zawodowy korpus oficerski wspomagany przez odbywających krótkoterminową służbę poborowych, z których grona rekrutowali się podoficerowie. Efekt końcowy był czymś nader zbliżonym do obecnej Ludowej Marynarki, w której poborowi nie mieli czasu na odpowiednie przeszkolenie, toteż cierpiała ona na chroniczny brak wykwalifikowanych techników, mechaników i specjalistów każdego rodzaju.

Przekonanie Phillips płynęło z doświadczenia, nie z uprzedzeń, i walczyła ze sobą wytrwale, próbując nie okazywać emocji. Ale jak dotąd były od niej silniejsze. Zresztą nie tylko jej nie podobał się status Harknessa — niezadowolonych było wielu. Mieli pecha, bo Harkness, choć nie miał patentu oficerskiego, nie miał najmniejszego zamiaru przestać być tym, kim był, i robić, co mu zleciła Honor. A po siedmiu miesiącach spędzonych na grzebaniu w komputerach obozu Charon znał je lepiej niż ktokolwiek na planecie, wliczając w to operatorów i cybernetyków Urzędu Bezpieczeństwa. Dlatego Honor chciała mieć go pod ręką, gdyby zaistniały jakiekolwiek problemy czy konieczność improwizacji z ich użyciem.

— Rozumiem, komandor Phillips — powiedziała powoli, niezadowolona, że ma pretensje do rozmówczyni o coś, co nie jest jej winą.

Pochodziły z dwóch różnych flot o różnych tradycjach i z tego powodu musiały zaistnieć rozbieżności w podejściu do wielu tematów. To, że miała jej to za złe, było równie nielogiczne jak pretensje Phillips do Harknessa, że jest zbyt kompetentny jak na podoficera.

— Zjawię się wkrótce — dodała.

Sięgając do włącznika światła, czuła podniecenie, jakie ostatni raz przeżywała przed atakiem na obóz Charon.



* * *


Jamesa MacGuinessa brakowało Honor bardziej niż zwykle, gdy się ubierała. Brak ręki utrudniał tę czynność zawsze, natomiast gdy próbowała się spieszyć, robiło się jeszcze gorzej. Wkurzało ją to błyskawicznie i mimo świadomości błędu próbowała spieszyć się jeszcze bardziej, docierając w pewnym momencie do granicy absurdu.

Nimitz zawsze przyglądał się temu z dużym rozbawieniem, czego zresztą nawet nie próbował ukryć. Tym razem też tak było i w końcu pogroziła mu pięścią, po czym wróciła do ubierania się już znacznie spokojniej. Wiedziała, że LaFollet na pewno, a inni prawdopodobnie uważali, iż głupio postępuje, nie wybierając sobie stewarda z grona byłych jeńców. McKeon na pewno też tak sądził, ale w jego przypadku było to spowodowane nadopiekuńczością (przynajmniej w jej ocenie). Wiedziała też, że większość ewentualnych kandydatów nie miałaby nic przeciwko zostaniu jej stewardem.

Jednak nie zdecydowała się na to. I nawet doprowadzające do szału zapinanie jedną ręką guzików nic w jej podejściu nie zmieniło. Za te guziki odpowiedzialny był Dessouix, który po długiej dyskusji z LaFolletem uparł się przy nich w imię autentyzmu. Ponieważ nie postawiła sprawy na ostrzu noża, musiała się męczyć. Ale to jedynie utwierdzało ją w postanowieniu, by nie mieć stewarda.

A głównym powodem tego uporu był kontradmirał Styles. Nadal oczywiście święcie przekonany, że bezprawnie pozbawiła go dowodzenia i władzy. A jakkolwiek złym taktykiem by był (o strategii nawet nie wspominając), w kwestii wojny biurokratycznej okazał się urodzonym geniuszem. Podejrzewała, że jej pierwotna ocena, że jest on dupa nie taktyk, była przesadnie pochlebna, a podejrzenie to pogłębiało się z każdą wygłoszoną przez niego opinią. Za to w wojnie podjazdowej administracyjno-papierkowej okazał się uzdolniony nad podziw.

Honor przypominał nieodparcie roślinę, którą pierwsi koloniści graysońscy przywieźli z Ziemi z powodów, których ich potomkowie nijak nie byli w stanie pojąć. Nazywała się perz i pleniła się, fakt, bez pomocy, ale za to pozbyć się jej było niezwykle trudno; a rozrastała się tak, że dławiła każdą roślinę, jeśli nie była ona co najmniej krzakiem. Opis do Stylesa pasował jak ulał.

Co najmniej raz w tygodniu miała nieodpartą ochotę sprowadzić go do właściwej pozycji raz a dobrze, a fakt, że był pyskatym tchórzem, jedynie tę chęć potęgował. Mitygowała się, bo drugi raz nie odważył się tak jawnie podważyć jej autorytetu. Za to doskonale, jak to określił McKeon, „brał ją na wymacanie”, co najdobitniej świadczyło, że nie zrezygnował. Nigdy nie próbował powtórnie dyskutować w jakiejkolwiek kwestii, ale z podziwu godną pomysłowością wynajdował wciąż nowe powody, by podważać jej decyzje czy oceny. Albo nie wierzył, że Honor jest zdolna go zniszczyć, albo też był tak głupi, że nie zdawał sobie sprawy, co mu grozi. Niezależnie od tego jak wyglądała prawda, udowodnił, że potrafi uczyć się tylko jednej rzeczy przy jednej okazji i że jest niezwykle skuteczny w doprowadzaniu jej do wściekłości. Czego Honor serdecznie nienawidziła.

Ponieważ Styles spodziewał się powrotu do stylu życia oficera flagowego, Honor zemściła się, nie biorąc stewarda. Styles przyzwyczajony był do przywilejów rangi flagowej i uważał je za coś naturalnego i należnego. To, że niczym sobie nie zasłużył na nie, było bez znaczenia — miał właściwy stopień, więc należały mu się jak psu gnat i kropka. Skoro jednak Honor, nie dość, że wyższa stopniem, to na dodatek pozbawiona jednej ręki, nie korzystała z podstawowego przywileju, to i on nie mógł. Gdyby się uparł, wyszedłby na idiotę i egoistę. A Honor czerpała czystą i mściwą satysfakcję z faktu, że brakowało mu stewarda dotkliwiej niż jej samej.

Styles zresztą powinien się cieszyć, że była to jedyna forma zemsty, jakiej padł ofiarą, bo gdyby Honor zrobiła to, na co naprawdę miała ochotę, najlepsi chirurdzy plastyczni Gwiezdnego Królestwa Manticore mieliby zajęcie na długie lata. I nie tylko plastyczni…

Nimitz uśmiechnął się, pokazując kły, i bleeknął z całkowitą aprobatą. A potem skoncentrował się i Honor parsknęła śmiechem, gdy w jej głowie pojawił się obraz przerażonej wiewiórki (naturalnie ze Sphinksa), ale z głową Stylesa, zmykającej aż się za nią kurzyło. Spojrzała zaskoczona na Nimitza, był to bowiem pierwszy raz, gdy przesłał jej obraz nie tego, co widzi lub widział i zapamiętał, lecz wyobrażenie. I do tego humorystyczne, bo twarz Stylesa była karykaturą i miała wiewiórcze rysy.

Zaskoczenie zmieniło się w następnej sekundzie w napad śmiechu, gdyż wiewiórka uciekła z jej wyobraźni niczym z ekranu monitora, a na jej miejsce wpadł treecat z wyciągniętymi pazurami. Na lewym oku miał przepaskę, na łbie beret Royal Manticoran Navy, a całości dopełniały czerwono-złote naramienniki z dystynkcjami komodora. Przemknął przez jej pole widzenia i zniknął w ślad za wiewiórką.

Honor opadła na łóżko, płacząc ze śmiechu. A Nimitz bleeknął radośnie zachwycony, że ją do tego stanu doprowadził. Odczekał parę sekund, a gdy zaczęła się uspokajać, siadł dumnie wyprostowany, owinął łapy ogonem i zajął się pielęgnacją wąsów, emanując taką dumą i zadowoleniem, że Honor wybuchnęła śmiechem na nowo.

Kiedy się uspokoiła ostatecznie, stwierdziła:

— Jesteś prawie równie złośliwy jak ja. A poza tym nie masz cienia szacunku dla stopnia.

Nimitz potwierdził entuzjastycznie.

Podrapała go za uszami i zajęła się wkładaniem butów. Wbrew opinii Nimitza Styles był groźniejszy, niż można było sądzić, gdyż był drugim pod względem rangi jeńcem sił zbrojnych Sojuszu na planecie. Co oznaczało, że jeżeli nie była gotowa całkowicie go usunąć z funkcji związanych z dowodzeniem, nie mogła ustawić go tak, jak chciała. A był na tyle tępy, że mógł zrobić coś niewyobrażalnie wręcz głupiego tylko po to, by udowodnić jej, jak jest ważny. W tej sytuacji regularne przycieranie mu nosa nie było najrozsądniejsze, ale nie mogła się powstrzymać mimo pełnej świadomości słuszności słów Machiavellego o skutkach zadawania wrogom lekkich ran. Styles był tak niekompetentnym, nadętym, złośliwym, irytującym i wrednym zerem, że po prostu nie była w stanie go ignorować.

Poza tym istniały też inne powody, dla których zrezygnowała ze stewarda. Jednym z nich było to, że po prostu czułaby się głupio. Nie wątpiła, że większość jeńców uznałaby, że steward jej się należy, ale nie miała zamiaru stwarzać między sobą a nimi dodatkowych barier. Nie chciała izolować się od ludzi, którzy zależeli od jej dowodzenia, i już to, że musiała skorzystać z admiralskiego stopnia, żeby utrzymać Stylesa w ryzach, wydało jej się wystarczająco złe.

Trzecim, nader ważnym powodem było to, że jej stewardem był MacGuiness, tak jak ona była jego admirałem i nie miała zamiaru choćby czasowo pozwolić komukolwiek naruszyć ich wzajemnych stosunków.

Nimitz bleeknął ponownie, ale tym razem z lekkim rozbawieniem i silną aprobatą, które zresztą przekazał jej też empatycznie. MacGuiness był także jego przyjacielem i także mu go brakowało. A poza tym Mac doskonale wiedział, jak upieczonego królika Nimitz lubi najbardziej.

Honor przyjrzała mu się z krzywym uśmiechem, wzięła z krzesła krawat i podeszła do drzwi. Łokciem nacisnęła otwierający je przycisk i jak się spodziewała, ledwie się otworzyły, na progu stanął Andrew LaFollet jak zwykle w nienagannie czystym i świeżym uniformie Gwardii Harrington. Jednym z kilku uszytych dlań przez Dessouix.

W tym momencie Honor zdała sobie sprawę z czegoś, co powinna była sobie uzmysłowić znacznie wcześniej. Zanim Phillips skontaktowała się z nią, musiała zawiadomić o wszystkim LaFolleta. A jeśli nie ona, to ktoś z dyżurnej wachty. Inaczej obecność świeżutkiego i przepisowo ubranego LaFolleta byłaby po prostu niewytłumaczalna. Andrew co prawda zgodził się, by kilku wybranych (przez niego naturalnie) Marines z Royal Manticoran Marine Corps, których kilkudziesięciu znalazło się wśród jeńców, trzymało za niego służbę przy drzwiach Honor. Ale tylko wtedy gdy spała. I za każdym razem, gdy z jakiegoś powodu była budzona w środku nocy, Andrew przytomny i gotów czekał przed jej drzwiami. Zupełnie jakby nie sypiał, co nie było prawdą.

Dokonać tego mógł tylko w jeden sposób — musiał zorganizować wszystko tak, by każdy, kto uzna za niezbędne obudzić ją, musiał wpierw zbudzić jego. A znając go, było wysoce prawdopodobne, że przy tej okazji niejako cenzurował problemy, czyli że wszystko, co uznał za mało istotne lub mogące poczekać, nie docierało do niej i nie przerywało jej snu. Podobnie jak sprawy, które według LaFolleta mógł załatwić ktoś inny.

To wszystko przemknęło jej przez głowę, ale nie odbiło się w żaden sposób na wyrazie twarzy. Teraz, gdy to sobie uświadomiła, miała zamiar przeprowadzić delikatne śledztwo, by potwierdzić podejrzenia. A jeżeli, czego była prawie pewna, miała rację, będzie zmuszona odbyć kolejną pogawędkę z LaFolletem.

Nie miała zresztą złudzeń, że przyniesie ona jakąś radykalną zmianę na lepsze. Pogawędki takie miały miejsce okresowo, choć z rozmaitą częstotliwością, i jak dotąd nie wpłynęły na generalne podejście LaFolleta do niej. Mogło przy niej zabraknąć Maca czy Mirandy, ale nie zabrakło opiekuna i była pewna, że oboje wymienieni wyraziliby gorące poparcie dla jego postępowania.

Nic jednakże na ten temat nie powiedziała — zamiast tego wyciągnęła do niego dłoń z krawatem i powiedziała po prostu:

— Pomocy.

A potem zadarła podbródek, żeby mógł jej założyć to kretyństwo. Okazało się, że nawet zawiązanego krawata nie zdoła umocować równo i wyprostować kołnierzyka, mając tylko jedną rękę. A ponieważ zapomniała się uprzeć, by była to przypinana atrapa, było jej wszystko jedno, czy cholerstwo będzie za każdym razem wiązane czy zakładane przez głowę. Andrew naturalnie wolał za każdym razem wiązać go na nowo, twierdząc, że dzięki temu lepiej wygląda. Nie mając wyjścia, czekała cierpliwie, aż skończy.

— Gotowe, milady — oznajmił, wygładzając kołnierzyk jej koszuli i zapinając dwa guziczki.

— Dzięki — powiedziała i wróciła do sypialni po kurtkę mundurową.

W sumie nie było żadnego sensownego powodu, dla którego musiała w środku nocy paradować w kompletnym mundurze, ale nie miała w zwyczaju chodzić na wpół ubrana czy też biegać bez tchu. Zawsze uważała, że właściwy wygląd ma istotne znaczenie w przypadku dowódcy, obojętne jak trywialne by się to wydawało. Był to niezwykle subtelny, a równocześnie skuteczny sposób demonstrowania podkomendnym zdolności do kontrolowania sytuacji. Mało kto zdawał sobie z tego sprawę, ale działało to uspokajająco i zwiększało autorytet dowódcy, jak i zaufanie do niego. A im bardziej kryzys był niespodziewany, tym skuteczniej.

Naturalnie sporo jej przekonań dotyczących wyglądu wynikało z próżności, ale pocieszała się, że nie jest w tym względzie wyjątkiem.

Skończyła zapinać kurtkę mundurową, nałożyła na głowę czapkę i wyciągnęła rękę ku Nimitzowi. Nie był w stanie wskoczyć jej na ramię, ale podszedł i przy jej pomocy umościł się w zagięciu łokcia. Wiedział, że miała ochotę złapać go jak kociaka, bo byłoby jej w ten sposób wygodniej, ale nie zrobiła tego, za co był jej wdzięczny. Czego nie omieszkał przekazać.

— Gotów, Stinker? — spytała. Zastrzygł potwierdzająco uszami.

— Doskonale — oceniła.

I skierowała się ku drzwiom, za którymi czekał milczący LaFollet.



* * *


— Dzień dobry, pani admirał — powitała ją formalnie Harriet Benson, ledwie Honor weszła do centrum ogniowego obrony systemowej.

Honor spojrzała na chronometr i uśmiechnęła się złośliwie.

— Faktycznie dzień — zgodziła się. — A czy dobry, to się okaże.

Benson zachichotała, ale nic nie odpowiedziała.

Wyglądała znacznie lepiej niż przed zdobyciem wyspy. A nawet przed rozpoczęciem procesów. Dla Honor był to ciężki i niewdzięczny obowiązek, tym cięższy, że od początku postanowiła zatwierdzać każdy wyrok, co wymagało zapoznania się z każdą sprawą. Nie miała innego wyjścia — z jednej strony był to jej obowiązek, z drugiej, jeśli ktoś kiedyś mógłby zostać pociągnięty do odpowiedzialności za złamanie zasad konwencji denebskiej, byłaby to właśnie ona. A z trzeciej tak po prostu nakazywało jej sumienie, a od niego nie było żadnej ucieczki. Przyjęła więc odpowiedzialność za śmierć tych, którzy na nią zasłużyli, tak jak poprzednio brała ją za śmierć tych, których zabijała w walce. A śmierć towarzyszyła jej od lat — wszędzie, gdzie się zjawiła, kroczyła zaraz za nią, tak wśród przyjaciół, jak i wśród wrogów. Na szczęście wśród tych ostatnich znacznie częściej, ale i tak wspomnienia czasami ją przytłaczały. Zwłaszcza w nocnych koszmarach.

Miała przy tym pełną świadomość, że nie może tego uniknąć. Był to paradoks, ale jedyną rzeczą, której nie potrafiła mimo niechęci do przelewania krwi, była bezczynność przy świadomości, jakie będą jej konsekwencje. I nie wynikało to z niemożności zignorowania obowiązku czy sprawienia zawodu tym, którzy byli od niej zależni. Wiedziała, że jest zabójcą głównie dlatego, że była w tym naprawdę dobra.

Miała do tego dar — zmysł taktyczny, umysł stratega i talent, którego do tej pory nikomu nie udało się zdefiniować. To właśnie ten talent niejako wymagał, by stała się zabójcą. Obowiązek. Lojalność. Honor. Patriotyzm — można to było nazwać rozmaicie, ale w głębi duszy wiedziała, że stała się tym, kim się stała, nie tylko dlatego że ktoś musiał to robić, ale dlatego że robiła to znacznie lepiej niż większość ludzi.

Znała też swe największe słabości — tendencję do wpadania we wściekłość, nad którą nie zawsze była w stanie zapanować, niezdolność do stanięcia w pół drogi momentami graniczącą z obsesją i skłonność do przemocy. Z kogoś o trochę innym charakterze cechy te uczyniłyby masowego mordercę. Nie była osobą bezpieczną, toteż wiedząc o tym, znalazła podświadomie najlepszy sposób, by zmienić wady w zalety, i poświęciła się obronie ludzi i przekonań, które były dla niej drogie.

Większość ludzi była porządna i uczciwa. Nie święta, bo wtedy trudno byłoby z nimi wytrzymać, ale daleko im było do potworów. Wiedziała to na pewno, gdyż dzięki więzi łączącej ją z Nimitzem miała okazję poznać emocje innych. Z tego co było jej wiadome, nie miał takiej szansy nikt poza nią. I dlatego też wiedziała, że kreatury takie jak te, które w Piekle gwałciły, mordowały i torturowały dla samej przyjemności, wcale nie należały do rzadkości. Ktoś, kto dawno temu na Ziemi powiedział, że wszystko, co jest potrzebne, by zło zatryumfowało, to by dobrzy ludzie nic nie robili, miał rację.

Nie mogła być jedną z tych, którzy pozostali bierni, i nic na to nie była w stanie poradzić. Ktoś musiał sprzeciwić się bezpiekom, komitetom bezpieczeństwa publicznego czy rozmaitym Youngom i Williamom Fitzclarence’om i to samo, co powodowało, że była, kim była, zmuszało ją, by to właśnie ona była tym kimś. A kiedy nocą zjawiali się zabici, mogła stawić im czoło — nie bez żalu czy poczucia winy, ale mogła, gdyż zginęli, bo nie miała innego wyboru jak próbować. A gdyby spróbowała nie zrobić tego i zwalić wszystko na barki kogoś, kto nie miał jej instynktu zabójcy, zginęłoby jeszcze więcej ludzi.

Pozostała więc wierna przełożonym ufającym jej przysiędze oficerskiej i podkomendnym ufającym, że jej umiejętności pozwolą im przeżyć… albo że dzięki nim ich śmierć nie pójdzie na marne.

Dlatego zatwierdzała wyroki śmierci, zamiast zostawić to McKeonowi jako przewodniczącemu składu sędziowskiego. I dlatego, że to ona nakazała rozpoczęcie procesów — nie miała wyjścia, ale nie zmieniało to faktu, że była przez to odpowiedzialna za śmierć skazanych. W porównaniu do drobnego choćby starcia flot ofiar było niewiele — sto pięćdziesiąt osiem jak na razie, ale nie byli to zabici w walce. Z niezbyt zrozumiałych powodów jakoś tak bardziej ciążyli jej sumieniu… I dlatego pewna jej część miała za złość Harriet jej radość. Benson nie napawała się śmiercią oprawców, ale była normalną istotą ludzką i czuła głęboką satysfakcję i zadowolenie, że jej dręczyciele uważający się za wszechmocnych i bezkarnych pomylili się…

Nimitz bleeknął, nie kryjąc niezadowolenia, które też natychmiast dał jej odczuć. Skutecznie wyrwało ją to z zamyślenia i zmusiło do wzięcia się w garść. Musiało być sporo prawdy w starym twierdzeniu, że wszystkiemu winne jest wstawanie w środku nocy — jak człowiek jest niewyspany, to podatniejszy na depresję i czarnowidztwo… Posłała mu milczące przeprosiny i poczuła jego miłość przeganiającą z umysłu mrok. Znał ją lepiej niż ktokolwiek inny, a w pewnych kwestiach lepiej niż ona sama, i wiedział, że zostawiona sama sobie potrafiłaby w określonych sytuacjach zadręczyć się na śmierć wyrzutami sumienia.

— Honor? — spytała zaniepokojona Benson.

— Przepraszam. — Honor uniosła głowę i uśmiechnęła się prawie naturalnie. — Chyba nie jestem jeszcze tak do końca przytomna… właśnie się zapędziłam w psychiczną ślepą uliczkę.

— Nie jesteś jeszcze w odpowiednim wieku, żeby się tak maltretować! — warknęła Benson ostro i uśmiechnęła się, widząc reakcję Honor. — Tak już lepiej, pani admirał!

I parsknęła śmiechem, widząc całkiem zgrabnie udane wściekłe spojrzenie, jakie posłała jej Honor.

Ta wymiana zdań sprawiła, że zniknęła gdzieś uraza do Benson, z czego Honor się ucieszyła. Głupotą bowiem i niesprawiedliwością było mieć pretensje do Harriet, że zachowuje się normalniej i ma mniej problemów ze sobą niż ona. Poza tym na radosny nastrój Benson co najmniej taki sam wpływ jak egzekucje miały efekty starań Fritza Montoyi. Przeprowadził on bowiem cały zestaw testów na niej, na Henrim i na innych mieszkańcach obozu, z którego trafili do Inferno, a zatrutych pseudopyrami. I zdołał wyizolować neurotoksynę odpowiedzialną za zatrucie ośrodka mowy. Okazało się przy okazji, że odkładała się jeszcze w paru innych miejscach systemu nerwowego i potencjalne zagrożenia, jakie tam stwarzała, znacznie bardziej go zaniepokoiły. Nadal zresztą nie do końca ją rozgryzł, ale nie przeszkadzało mu to w wykorzystaniu laboratorium szpitalnego bazy do zaprojektowania nanomechanizmu przeznaczonego do zwalczania tej toksyny. Nanomechy czyściły układ nerwowy i umysł Benson oraz pozostałych od miesiąca i poprawa wymowy była olbrzymia. Benson mówiła teraz prawie tak jak Honor ze sparaliżowaną połową twarzy. Niestety, tej ostatniej Fritz nie był w stanie pomóc — szpital był bowiem zbyt prymitywnie wyposażony, by mógł przeprowadzić wszczep nerwów.

— Jaka jest sytuacja? — spytała Honor rzeczowo.

Benson wskazała olbrzymią holosferę przedstawiającą system Cerberus. Jego centrum był Cerberus B, gwiazda typu G3, wokół której krążył Hades, nie zaś Cerberus A, gwiazda typu F4 będąca główną gwiazdą systemu. Cerberus B orbitował wokół niej w średniej odległości sześciuset ośmiu minut świetlnych z tolerancją dwunastu procent. W tej chwili znajdował się prawie dokładnie dziesięć godzin świetlnych od Cerberusa A. Trzecia gwiazda potrójnego systemu typu M9, czyli Cerberus C, była zimna i pozbawiona planet. I krążyła po znacznie bardziej ekscentrycznej orbicie o średnicy trzydziestu trzech godzin trzydziestu minut świetlnych, natomiast okazjonalnie znajdowała się znacznie bliżej Hadesu, choć zdarzało się to co parę wieków. Honor była naprawdę zadowolona, że uniknie okazji obejrzenia tego zjawiska na własne oczy, i to niezależnie czy uda jej się uciec z systemu czy też nie.

W tym jednakże momencie lokalna astrografia była znacznie mniej istotna od czerwonego symbolu oznaczającego wrogi okręt, którego przewidywany kurs prowadził prosto na orbitę planety Hades.

— Jak dotąd wszystko w idealnym porządku — poinformowała ją Benson. — Jest w systemie od dwudziestu jeden minut i wysłał wiadomość z identyfikacją, tak jak powinien. Minęła się z naszym wezwaniem i otrzymaliśmy ją dziewięć minut dwadzieścia jeden sekund temu. Nasze wezwanie powinno do niego dotrzeć dziewięć sekund później. Cały czas leci prostym kursem, by jak najszybciej znaleźć się na naszej orbicie. Zakładając, że go utrzyma, zacznie wytracać prędkość za sto trzynaście minut.

— Doskonale… — mruknęła odruchowo Honor, przyglądając się nadal holoprojekcji.

Po chwili odwróciła się i podeszła do siedzących przy głównej konsoli łączności komandor Phillips i Scotty’ego. Przy sąsiedniej siedział Harkness obserwujący równocześnie dwa ekrany monitorów i dwaj technicy.

— Myślę, że możemy uruchomić „towarzyszkę komandor Ragman” do następnej transmisji, sir — ocenił Harkness, nie odwracając głowy.

— Brzmi rozsądnie — ocenił Tremaine.

Harkness chrząknął, oderwał wzrok od ekranów i polecił jednemu z techników:

— Zobacz no, Al, czy na tym złomie da się zaprogramować lekki uśmiech, tylko niech cię entuzjazm nie poniesie. I daj wynik na trójkę, jak tylko będzie gotów.

— Już się robi, panie bosmanmacie — potwierdził technik i pochylił się nad klawiaturą.

Honor spojrzała na Benson i spytała:

— Co to za okręt?

— Ciężki krążownik UB Krashnark wiozący jeńców — odparła Benson. — Sprawdziliśmy w bazie danych. To krążownik najnowszej klasy Mars. Nieprzyjemny przeciwnik, sądząc z danych techniczno-taktycznych.

— Fakt — potwierdziła cicho Honor i uśmiechnęła się krzywo, ale z satysfakcją: wyrówna rachunki z klasą Mars, a to, że okręt obsadzali ubecy, jedynie zwiększy przyjemność. Jak na razie jednak należało postępować ostrożnie, by mieć okazję do wyrównania tych rachunków…

— Komandor Phillips, czy Krashnark był już tutaj? — spytała.

— Nie, ma’am. Sprawdziłam w bazie danych. Ani okręt, ani jego kapitan nazwiskiem Pangborn, ani też oficer łącznościowy nigdy dotąd nie odwiedzili systemu Cerberus. Co do pozostałych oficerów, nie mogę tego określić, gdyż nie znam ich nazwisk.

— Doskonale — ucieszyła się Honor. — Świetnie się spisałaś. Dziękuję, komandor Phillips.

— Nie ma za co, ma’am — odparła zaskoczona Phillips. Honor uśmiechnęła się do niej i spojrzała na Benson.

— Skoro ich tu nigdy nie było, nie będziemy potrzebowali towarzyszki Ragman — zdecydowała. — Zawsze lepiej, żeby rozmawiał człowiek od efektu komputerowego. Który z naszych potrafi podszyć się pod oficera Urzędu Bezpieczeństwa, nie wzbudzając podejrzeń?

— Ja, damo Honor — powiedział niespodziewanie męski głos z boku.

Honor odwróciła się zaskoczona.

I dostrzegła Warnera Casleta stojącego spokojnie pod ścianą.

— Jesteś pewien, że chcesz? — spytała cicho. Podszedł do niej z krzywym uśmiechem świadom, że wszyscy, którzy go słyszeli, walczą z odruchem obrócenia się i gapienia.

— Jestem, ma’am — potwierdził spokojnie i spojrzał w jej jedyne oko.

Dzięki Nimitzowi wiedziała, że mówi prawdę, i to z przekonaniem o słuszności swej decyzji. Nie był spokojny, ale po raz pierwszy od chwili znalezienia się na powierzchni planety nie miał wątpliwości, co powinien zrobić. Zaskoczyło ją to, podobnie jak Nimitza, który usiadł prosto i przyglądał się Casletowi uważnie.

— Mogę spytać dlaczego? — zapytała łagodnie.

Nim odpowiedział, uśmiechnął się szerzej i z większą autoironią.

— Admirał Parnell miał rację, ma’am — powiedział po prostu. — Nie mogę wrócić do domu, bo rzeźnicy rządzący moim krajem nie pozwolą mi przeżyć. A to znaczy, że jedyne, co mogę zrobić dla Republiki, to walczyć o nią na zewnątrz. Ktoś kiedyś powiedział, że zawsze ranimy tych, których kochamy, prawda?

Starał się mówić lekko, ale nie bardzo mu to wychodziło.

— A jeśli Komitet zostanie obalony? — spytała miękko. — Ruszasz niebezpieczną drogą. Nawet jeśli rzeźnicy utracą władzę, ich następcy najprawdopodobniej po czymś takim nigdy ci nie zaufają. Być może nawet uznają cię za zdrajcę.

— Wiem — przyznał. — i ma pani rację: jeśli zacznę z wami współpracować, nigdy nie zdołam wrócić do domu. Ale jeżeli nie przekroczę tej granicy, pozostanie mi tylko bezczynność i obserwacja, a odkryłem, że tego nie potrafię…

Nie wiedział, bo nie miał prawa wiedzieć, że powtórzył w bardziej zwięzłej formie to, co Honor myślała ledwie paręnaście minut wcześniej, tyle że na własny temat. Zaskoczyło ją to, ale Warner niczego nie zauważył i dodał:

— To właśnie wada sytuacji, o której mówił Parnell. Kiedy człowiek zda sobie z niej sprawę, trudno jest żyć, nie korzystając z niej, i być pogodzonym z samym sobą. Poza tym słyszałem od niego wiele o Yu w ciągu ostatnich kilku tygodni… Skoro on odważył się nie tylko wstąpić do sił zbrojnych Sojuszu, ale wrócić na Grayson, to ja, do diabła, też to potrafię! O ile oczywiście pozwoli mi pani…

I uśmiechnął się prawie naturalnie.

Honor przyglądała mu się przez paręnaście sekund w absolutnej ciszy, nikt bowiem z wachty dyżurnej nawet głośniej nie odetchnął. Czuła ich emocje. Przynajmniej co trzeci był przekonany, że musiałaby zwariować, by choć rozważać, czy można mu zaufać. Natomiast Scotty, Harkness i Benson — czyli ci, którzy mieli okazję poznać Casleta bliżej — nie mieli żadnych wątpliwości i spokojnie czekali na decyzję, którą znali, choć nigdy o niej mowy nie było.

Ona sama zaś wahała się nie dlatego, że nie mogła się zdecydować, lecz dlatego że podejrzewała, ile może go kosztować ten krok. Ale wiedziała też, że miał do niego pełne prawo niezależnie od ceny, z której także zdawał sobie sprawę. I to lepiej niż ona.

Skinęła wolno głową i powiedziała poważnie:

— Doskonale, Warner. Oczywiście, że ci pozwolę. Po czym spojrzała na Harknessa i spytała:

— Bosmanmacie, czy to elektroniczne cudo zdoła ubrać komandora Casleta w uniform UB na użytek łączności z Krashnarkiem?

— W każdej jednej minucie, ma’am — potwierdził z szerokim uśmiechem Harkness.

— W takim razie bierzcie się obaj do roboty — poleciła, pokazując Casletowi fotel przy głównej konsoli łączności. — Warner, nie muszę chyba pytać, czy pamiętasz procedury?



Rozdział XLI

Caslet zrobił co do niego należało wręcz idealnie.

Nikt na pokładzie nadlatującego okrętu niczego nie podejrzewał. Bo nie było ku temu najmniejszego powodu. W końcu jakie zagrożenie mogło istnieć w najbezpieczniejszym więzieniu Urzędu Bezpieczeństwa będącym równocześnie jego prywatną tajną bazą. Obrona systemu i orbitalna były nienaruszone, więc nikt nie próbował ataku, wszystkie procedury łączności były w idealnym porządku, co potwierdzały komputery pokładowe, i towarzyszyły im stosowne kody. A po jednostce kurierskiej towarzysza komandora porucznika Proxmire’a nie został żaden ślad.

I dlatego Krashnark posłusznie wykonywał wszystkie polecenia Casleta, które zresztą także były bez zarzutu. Okręt przeleciał podanym korytarzem przez pola minowe wyłączone na czas jego lotu przez operatorów centrum ogniowego i zajął wyznaczoną orbitę parkingową. A potem grzecznie czekał na trzy promy wysłane po jeńców, których przywiózł. Wszystko zgodnie z regulaminem.



* * *


Towarzysz sierżant Maxwell Riogetti z sił porządkowych Urzędu Bezpieczeństwa stał na galerii pokładu hangarowego tyłem do wylotu korytarzy nań prowadzących, trzymając oburącz strzelbę systemu flechette i obserwując podejrzliwie jeńców z Królewskiej Marynarki. Tak naprawdę nie wszyscy byli z RMN — sporo należało do floty kalifatu czy Alizon, a ze trzydziestu do Marynarki Graysona. Było nawet paru z Floty Erewhon — ci mieli pecha służyć na okrętach Royal Manticoran Navy stacjonujących w systemie Zanzibar. Ale dla niego wszyscy byli z szeregów najgorszego wroga. I miał szczerą nadzieję, że wszyscy srają w gacie na myśl o tym, co ich czeka w Piekle.

A jak nie srali, to zaczną, gdy się za nich zabierze towarzysz brygadier Tresca — tego był pewien, znając reputację nadzorcy więziennej planety.

Uśmiechnął się z zadowoleniem — co cholerni burżuje, plutokraci i imperialiści z Manticore i ich sługusy nie dość, że nakradli to, co się ludowi słusznie należało, to jeszcze bezczelni byli, że ludzkie pojęcie przechodziło. Jakby się uparli udowodnić, że rzeczywiście są dokładnie takimi wrogami ludu, jak zawsze mówiła towarzyszka sekretarz Ransom.

Na jej wspomnienie towarzysz sierżant przestał się uśmiechać. Żeby taka bohaterka i działaczka musiała umrzeć, pech i tyle. Bohatersko zginęła, a niby jak miał ktoś taki zginąć, ale brak jej było. Ludziom brakowało jej wystąpień, tak porywających, a przecież niezwykle prostych i jasnych. A i Komitet jakby nie ten sam się zrobił… Nie żeby miał coś do towarzysza sekretarza Boardmana: dobry towarzysz, stara się, ale kudy mu tam do towarzyszki Ransom. Tyle że towarzysz Boardman chociaż wiedział, jak groźne są takie sługusy burżujów jak te tu, co ich właśnie pilnował. Te swołocze nawet wdzięczni nie byli towarzyszowi admirałowi Giscardowi ani towarzyszowi Tourville’owi za uratowanie życia! Uważali, że zbieranie kapsuł ratunkowych to obowiązek zwycięzcy! Że im się to należy, mimo że sami zostawiali kapsuły Ludowej Marynarki po każdej bitwie. Albo używali ich do ćwiczeń obrony antyrakietowej! Sama towarzyszka Ransom o tym mówiła!

Towarzysz sierżant Riogetti poczuł, że go wściekłość ogarnia, i z dużym wysiłkiem zdjął palec z cyngla. Ciężko było, bo człowiek miał ochotę przełączyć na ogień ciągły i grzać po tych zakłamańcach, zaprzańcach i wrogach walki klasowej, póki by amunicji starczyło.

Ale nie było rozkazu, więc nie mógł, choć dusza się rwała!

A powinien dostać taki rozkaz. Niektórzy, nawet towarzysze z Urzędu Bezpieczeństwa, wierzyli w kłamliwe zapewnienia wrogiej propagandy, że Królewska Marynarka zawsze ratuje niedobitków ze zniszczonych okrętów. On nie dał się zwieść burżuazyjnym kłamstwom — prawdę mówiła informacja publiczna, i to wystarczająco często, by nie ulegało to wątpliwości. A niedowiarkom puszczano nawet zapisy sensorów pokładowych pokazujące, jak okręty RMN strzelają do kapsuł ratunkowych. To były niepodważalne dowody i nie trzeba było rewolucyjnej czujności i wyrobienia, żeby…

Dźwięk alarmu łodziowego przerwał mu rozmyślania.

Odwrócił głowę i spojrzał przez okno z armoplastu, akurat gdy trzy promy z obozu Charon równo i precyzyjnie przyziemiły na wyznaczonych stanowiskach. Towarzysza sierżanta rozparła duma na ten widok — oto jak towarzysze piloci potrafią latać: w dziesięć sekund wszystkie promy znieruchomiały w uścisku mechanicznych cum!

W ciągu następnych paru sekund uszczelniono wyloty korytarzy dociągnięte do śluz promów i nad wyjściami zapłonęły zielone światła oznaczające wyrównanie ciśnień i zgodę na opuszczenie promu.

Towarzyszowi sierżantowi Riogettiemu nawet nie przyszło do głowy pytanie, dlaczego pilotom z więziennej planety chciało się zadać sobie trud tak precyzyjnej koordynacji. Pytanie to nie zaświtało mu także, gdy zobaczył postacie równocześnie opuszczające trzy śluzy trzech promów. Był bowiem za bardzo zajęty gapieniem się z rozdziawioną gębą i wytrzeszczem w oczach na najbliższą, ubraną w zasilaną zbroję.

Nie był zaniepokojony, tylko ogłupiony, gdyż zbroje miały emblematy Urzędu Bezpieczeństwa i godła jednostki stacjonującej w Piekle. No i ubrani w nie ludzie przybyli na pokładach promów należących do UB zapowiedzianych przez kontrolę lotów i przyjętych przez dyżurną obsadę mostka Krashnarka. Czyli istniało jak najbardziej sensowne wyjaśnienie, choć on sam za nic nie byłby w stanie znaleźć powodu, dla którego strażnicy przybywający po bandę nie uzbrojonych jeńców musieli ubierać się w pełne bojowe zbroje.

Z każdego promu wysiadło ośmiu lub dziewięciu opancerzonych funkcjonariuszy, zanim towarzysz porucznik Ericson pełniący służbę jako oficer wachtowy pokładu hangarowego otrząsnął się z szoku na tyle, by zareagować.

— Zaraz! Moment! — wrzasnął rozpaczliwie do mikrofonu pokładowego systemu łączności. — Co tu się wyprawia?! Nikt mnie o niczym nie uprzedzał! A tak w ogóle to kto wami, do cholery, dowodzi?

— Ja — zadudnił głos z głośnika jednej ze zbroi.

I przed szereg pancernych postaci wystąpiła jedna.

— Co za „ja”, do kurwy nędzy?! — zawył Ericson, wyskakując zza swej konsoli.

Ten, który się odezwał, był wyjątkowo wysoki, co dopiero w tym momencie dotarło tak do towarzysza porucznika, jak i do towarzysza sierżanta. Podobnie jak pozostali uzbrojony był jednak tylko w strzelbę systemu flechette. To akurat miało sens, bo jako broń antyrozruchowa była ona doskonała, za to znacznie trudniej było zniszczyć strzałem z niej jakiś cenny sprzęt czy przebić burtę promu.

Olbrzym odwrócił się, pochylił i przyjrzał mu się przez przyciemniony wizjer skafandra. Do tego momentu około pół setki postaci w pancerzach dotarło na galerię i stanęło półkolem za nim.

— Odpowiadając dokładniej na pańskie pytanie, poruczniku — odezwał się olbrzym. — Ja to chorąży Carson Clinkscales z Marynarki Graysona. A ten okręt już nie znajduje się pod rozkazami Urzędu Bezpieczeństwa.

I szczęknął bezpiecznikiem strzelby.

Towarzysz porucznik wytrzeszczył na niego oczy i zamarł z opadniętą dolną szczęką. Podobne reakcje dało się zauważyć u większości towarzyszy strażników. To, co usłyszeli, brzmiało jednoznacznie, ale było zupełnie bez sensu, gdyż było niemożliwe. Nagle jeden z funkcjonariuszy otrząsnął się i zareagował instynktownie. A raczej zareagowała, była to bowiem funkcjonariuszka. Obróciła się na pięcie, unosząc równocześnie broń, i nacisnęła spust, mierząc w najbliższego przybysza.

Wirujące krążki odbiły się od zbroi, rykoszetując z wizgiem na wszystkie strony. Temu w zbroi naturalnie nic się nie stało, za to jeden ze strażników zawył, gdy trzy ostre jak brzytwa tarczki trafiły go w plecy. Ostrzelany także zareagował instynktownie — przesunął strzelbę i zastrzelił strażniczkę, która otworzyła ogień. Zanim jej poszatkowany korpus dotknął pokładu, Ericson wrzasnął coś — być może była to komenda złożenia broni, być może rozkaz do ataku. Zrozumieć go się nie dało, bo reszta strażników też nacisnęła spusty, jeńcy rozciągnęli się na pokładzie, a napastnicy odpowiedzieli ogniem ze straszliwą skutecznością.

Towarzysz sierżant Riogetti zobaczył, jak towarzysz porucznik Ericson sięga po służbowy pistolet pulsacyjny. Zdołał go nawet wyciągnąć z kabury, gdy strzelba olbrzyma wypaliła i zmasakrowane ciało towarzysza porucznika poleciało w tył w rozbryzgu krwi i tkanek. A potem towarzysz sierżant zobaczył, jak olbrzym przesuwa strzelbę ku niemu.

Dostrzegł czarny wylot lufy, z którego nagle coś z błyskiem wyleciało…

A potem była już tylko ciemność.



* * *


— Powinnam była wezwać ich do poddania się, zanim promy zacumowały — powiedziała Honor gorzko.

Ona, McKeon, Ramirez i Benson siedzieli w niewielkiej salce odpraw, oglądając raport Solomona Marchanta i Geraldine Metcalf ze zdobytego okrętu. Po strzelaninie na pokładzie hangarowym było zadziwiająco niewiele starć. Być może zresztą wcale nie tak zadziwiająco, jeśli wziąć pod uwagę, że kapitan krążownika otrzymał ultimatum z centrum ogniowego Charona praktycznie w tym samym momencie, w którym idiotka strażniczka zaczęła strzelać.

Mając świadomość, że w jego okręt celuje równowartość także trzech czy czterech eskadr okrętów liniowych, towarzysz kapitan Pangborn uznał, że lepiej zostać żywym tchórzem niż martwym bohaterem, i poddał okręt.

Nim to jednak nastąpiło, na pokładzie zginęło trzydzieści siedem osób. W tym niestety ośmioro jeńców.

— Każdy jest mądry po fakcie — powiedział łagodnie Ramirez.

— Ale gdyby poczekali z abordażem, aż Pangborn się podda, nie byłoby masakry — odparła ponuro Honor.

— Może tak, a może nie — oświadczył McKeon, nim Ramirez zdążył się odezwać. — Pangborn znalazł się nagle w obliczu podwójnego zagrożenia: na pokładzie miał już naszych ludzi w pancerzach, a na zewnątrz groziły mu działa i rakiety. Nie wiemy, co było dla niego czynnikiem przeważającym. Bez abordażu mógł próbować grać na zwłokę albo kazać zabić jeńców. Mógł się domyślić, mając na to czas, że nie odważymy się rozstrzelać jego okrętu, bo to by oznaczało śmierć wszystkich jeńców.

— Ale…

— Żadnych ale! — zadudnił zdecydowanie Ramirez. — Alistair ma rację: zginęło ośmioro jeńców, w innej sytuacji mogło zginąć ich więcej. Albo i wszyscy. Nikt nie mógł przewidzieć, że idioci zaczną strzelać z tych pukawek do skafandrów pancernych!

Wzruszył wymownie ramionami i zamilkł.

A Honor westchnęła ciężko.

Miała świadomość, że racja jest po ich stronie, i nie potrzebowała Nimitza, by wiedzieć, że Benson też tak uważa, ale mimo wszystko…

Westchnęła ponownie i pokiwała głową. Znała siebie i wiedziała, że i tak będzie się zastanawiać, co by było, gdyby podjęła inną decyzję. Nic tego nie było w stanie zmienić mimo świadomości, że podjęła najsłuszniejszą z możliwych. Wysłanie grupy abordażowej w zbrojach miało na celu zminimalizowanie wśród załogi chęci do stawiania oporu. I tak też się stało po strzelaninie na pokładzie hangarowym.

Za którą ona jako dowódca ponosiła odpowiedzialność…

Wzięła się w garść, przerywając te rozmyślania, na które ani czas, ani pora nie były najwłaściwsze, i otworzyła usta, gdy drzwi otworzyły się, ukazując Geraldine Metcalf i mężczyznę w pomarańczowym kombinezonie. Widok tego ostatniego wywołał u Honor odruchowy gniew i obrzydzenie, ale zniknęły one natychmiast pod wpływem zaskoczenia.

Sytuacja na Krashnarku dopiero się uspokajała i Metcalf jako zastępczyni Marchanta powinna mieć tam więcej niż pełne ręce roboty. A tymczasem jak widać nie miała…

Honor zesztywniała nagle, gdy za pośrednictwem Nimitza dotarły do niej emocje Metcalf.

— Gerry? — spytała, zaczynając wstawać.

— Przepraszam, ma’am — powiedziała dziwnie bezbarwnym i jakby ogłuszonym głosem Metcalf, na dobrą sprawę nie reagując na zachowanie Honor.

Po czym stanęła w pozycji na „spocznij” i wyprostowała się, nim dodała takim samym tonem:

— Wiem, że nie powinnam tak wpadać bez uprzedzenia, milady. Ale to, co usłyszałam… proszę pozwolić przedstawić sobie komandora Victora Ainspana, najstarszego rangą jeńca na pokładzie Krashnarka. Oboje z Solomonem doszliśmy do wniosku, że jak najszybciej powinna pani usłyszeć, czego się od niego dowiedzieliśmy.

— A co to konkretnie za wieści? — Głos Honor był prawie spokojny, ale jedynie dzięki dziesięcioleciom doświadczeń.

Szok i przygnębienie bijące wręcz od Metcalf były tyleż niespodziewane co silne i jedynie resztką siły woli zdołała usiedzieć spokojnie na miejscu.

— Jeńcy, których uwolniliśmy, ma’am — odparła Metcalf — pochodzą z Sojuszu… i jest wśród nich piętnastu należących do floty systemowej Zanzibaru.

— Skąd?! — zdziwiła się Honor, jako że Kalifat Zanzibaru posiadał niewielką flotę, w której skład nie wchodziło nic większego niż ciężki krążownik.

Dlatego też stacjonowała ona prawie wyłącznie w macierzystym systemie w celu jego obrony, więc jakim cudem…

— Z Floty Zanzibaru — powtórzyła chrapliwie Metcalf. — Jeńcy mówią, że Ludowa Republika zaatakowała Zanzibar dwa standardowe miesiące temu. Napastnicy wciągnęli w zasadzkę stacjonujące tam jednostki, udając, że nie mają zasobników holowanych, i rozstrzelali je do ostatniego. A potem zniszczyli całą infrastrukturę systemu.

McKeon zaklął cicho, acz z uczuciem.

Ramirez i Benson wyglądali na zaskoczonych — tak długo przebywali na Hadesie, że nie w pełni zdawali sobie sprawę z detali i ze składu Sojuszu oraz z położenia części planet. Dlatego też nie wyobrażali sobie, jak głęboko na tyły Sojuszu musiały dostać się siły Ludowej Marynarki, by zaatakować Zanzibar.

Honor i Alistair nie mieli z tym najmniejszego kłopotu.

— Jesteś pewna, Gerry? — spytała Honor.

— Jeńcy są pewni, skipper — odparła ponuro Metcalf. — Ale nie to jest najgorsze. Komandorze Ainspan?

Ciemnoskóry, żylasty mężczyzna zrobił krok do przodu i Honor z wysiłkiem otrząsnęła się i skupiła na nim uwagę.

— Przepraszam, komandorze Ainspan — powiedziała. — Zignorowanie pana nie było z naszej strony uprzejme.

— Proszę się tym nie przejmować — odparł Ainspan.

A Honor uniosła brwi, czując tak naprawdę jego emocje dopiero teraz, gdy się na nich skoncentrowała. Były niesamowicie sprzeczne, a na dodatek wpatrywał się w nią pałającym wzrokiem. Oczy mu świeciły dziwnym blaskiem, którego nawet nie próbowała zinterpretować. Na pewno nie były to te same emocje, które targały Metcalf, no i naturalnie nie wynikały z tych samych powodów, co było oczywiste, gdyż dla niego informacje te nie były ani zaskakujące ani nowe. Natomiast jego zaskoczenie, a raczej szok był nawet większy niż jej. Tylko inny… można by rzec nabożny, gdyby nie to, że określenie to absolutnie nie pasowało do sytuacji. No i wydawał się niezdolny do powiedzenia czegokolwiek poza tym jednym zdaniem.

— Dobrze się pan czuje, komandorze? — spytała, gdy jego milczenie zaczęło się przeciągać.

Zaczerwienił się, zamiast odpowiedzieć, i dopiero po chwili wykrztusił:

— Ja… tak, milady… dobrze… Tylko… tylko wszyscy byliśmy przekonani, że pani nie żyje!

Honor zmarszczyła brwi i pokiwała głową ze zrozumieniem.

— A więc przyznali, co się stało z Tepesem — powiedziała. — Nie myślałam, że się odważą.

— Tepesem? — powtórzył zaskoczony Ainspan. — Nie, milady. Nic nie mówili o nikim, kto by się tak nazywał.

— To nie był ktoś — wyjaśniła Honor. — To był krążownik Cordelii Ransom.

Rozmowa zaczynała, łagodnie rzecz ujmując, przybierać nietypowy obrót, wychodziło bowiem na to, że atak na Zanzibar był nieporównanie mniej ważny od dyskusji o zniszczonych krążownikach Urzędu Bezpieczeństwa. Na dokładkę Ainspan wydawał się bardziej zainteresowany jej osobą niż tym, że sam dopiero co został uwolniony z ubeckiego więzienia!

— To był… — zaczął Ainspan, nim nad sobą wreszcie zapanował. — Nie podali nazwy okrętu, milady. Ale skąd pani o tym wie? To wydarzyło się przecież dziewięć miesięcy temu!

— Co?! — Tym razem Honor poczuła się wygłupiona. — Nie wiem, co się wydarzyło dziewięć miesięcy temu, ale jesteśmy na tej planecie od półtora roku standardowego, a komodor McKeon i jego ludzie zniszczyli Tepesa, nim tu wylądowaliśmy!

— Półtora…? — Ainspan wytrzeszczył oczy i ugryzł się w język. A potem zaczął intensywnie myśleć.

Honor zaś spojrzała pytająco na podkomendnych.

McKeon wydawał się jeszcze niezdolny do logicznego myślenia, ale Benson i Ramirez byli równie jak ona zaskoczeni dziwnym zachowaniem Ainspana.

— To miałoby sens! — oznajmił ten ostatni niespodziewanie.

— Co miałoby sens? — spytała Honor ostrzej, niż chciała. Ton najwyraźniej jednak pomógł, gdyż zapytany drgnął i zaczął mówić:

— Po prostu nie Przepraszam, milady, spodziewałem się… chodzi o to, że wszyscy myśleliśmy… komandor Metcalf wymieniła pani nazwisko dopiero, gdy cumowaliśmy, i nigdy nie… — umilkł, odetchnął głęboko i zaczął od początku. — Lady Harrington, byliśmy przekonani o pani śmierci dlatego, że władze Ludowej Republiki nie tylko to ogłosiły, ale również wyemitowały nagranie z pani egzekucji.

— Oni co?! — Honor prawie mowę odebrało.

— Udostępnili nagranie z powieszenia pani wszystkim sieciom medialnym w galaktyce, które wyemitowały je we wszystkich systemach, ma’am. Ogłosili, że wykonali wyrok wydany na panią przed wojną za to, co wydarzyło się w systemie Basilisk. I pokazali nagranie na dowód, że to rzeczywiście zrobili.

— Ale dlaczego?! — zdziwiła się Honor.

Już zadając to pytanie, wiedziała, że palnęła głupstwo, gdyż Ainspan nie mógł znać odpowiedzi choćby dlatego, że dopiero co dowiedział się, że ona jednak żyje.

— Bo to ma sens — powiedział powoli Ramirez. — Jest to pokręcone, ale dla chorego umysłu ubola to ma sens… a władze Ludowej Republiki tak właśnie myślą.

— Sens?! — Honor odwróciła się ku niemu, nadal próbując dojść do siebie.

I w tym momencie zdała sobie sprawę z czegoś znacznie gorszego: jeśli nagranie z jej egzekucji dotarło wszędzie i zostało spreparowane tak dobrze, że nikt niczego nie podejrzewał, to jej rodzice musieli…

— Z ich punktu widzenia ma sens — powtórzył Ramirez. Jego głos przywołał ją do rzeczywistości, przeganiając obraz rodziców oglądających jej śmierć, i była mu za to wdzięczna.

Mogła jedynie podejrzewać, jaka była ich reakcja, zwłaszcza ojca, ale była to upiorna wizja.

— O Tepesie pan niczego nie słyszał, komandorze? — spytał Ramirez, spoglądając na Ainspana.

Ten potrząsnął przecząco głową.

— No więc tu właśnie kryje się wyjaśnienie. — Ramirez spojrzał ponownie na Honor. — Są przekonani, że zginęłaś, podobnie jak Alistair i pozostali. Nikt więc nie będzie w stanie zarzucić im kłamstwa, a musieli coś zrobić ze śmiercią Ransom. Nie mogli przyznać, że dwudziestu czy trzydziestu jeńców nie dość, że uciekło z więzienia UB, to na dodatek zniszczyło krążownik liniowy z członkiem najwyższych władz na pokładzie! Nawet ogłoszenie, że zniszczyli prom, którym uciekaliście, było niedopuszczalne, bo oznaczało przyznanie, że zdołaliście zbiec z okrętu. Dlatego zdecydowali się kłamać do końca. Skoro zapowiedzieli, że cię powieszą, ogłosili, że to zrobili, i pokazali dobry efekt specjalny rodem z komputera. Dzięki temu nikt już nie interesował się twoim losem i jeden problem mieli z głowy. Pozostał drugi: strata okrętu i tej całej Ransom, więc musieli się zastanowić, jak to najlepiej rozegrać, i przygotować się na ewentualne skutki. Ogłosili pewnie, że zginęła bohatersko w momencie, który uznali za najdogodniejszy. A ponieważ między jednym a drugim minęło kilka ładnych miesięcy, nikt nie łączył waszych śmierci. Widzisz, Honor: stare władze Republiki i nowe myślą według tych samych zasad, tyle że nowe to jeszcze więksi paranoicy…

— Hmm… — Honor przyglądała mu się jeszcze przez chwilę, nim skinęła głową.

To rzeczywiście miało sens, jeśli chciało się ukryć przebieg wypadków, by zachować tak zwane dobre imię. Powinna sama dojść do podobnego wniosku, ale nie doszła i po fakcie wiedziała nawet dlaczego. Wyciągnęła rękę i Nimitz podszedł do niej po blacie stołu. Przytuliła go i zmusiła się, by nie myśleć w ogóle o rodzicach… A potem odwróciła się do Ainspana i zdołała się uśmiechnąć.

— Jak pan widzi, komandorze, informacje o mojej śmierci okazały się nieco przedwczesne — powiedziała. — Wróćmy jednak do spraw ważniejszych. Co dokładnie stało się w systemie Zanzibar?

— Skopali nam tyłek, milady — odparł kwaśno. — Równo i dokładnie. Dowodzący rajdem, a ponoć był to Tourville, ten, który zdobył Prince Adriana, najpierw zniszczył wszystkie nasze okręty stacjonujące w systemie, a potem całą jego infrastrukturę, tak jak powiedziała komandor Metcalf. A potem powtórzył to w systemie Alizon.

— O Jezu! — jęknął McKeon.

Honor z trudem zdołała zapanować nad wyrazem twarzy. Było to tym trudniejsze, że nadal dzięki więzi z Nimitzem czuła emocje Ainspana.

— Dlaczego mam wrażenie, że to nie jest koniec, komandorze? — spytała spokojnie.

— Bo nie jest, milady — odparł równie spokojnie Ainspan. — Zaatakowane zostały także Hancock i Seaford 9. Nie wiem, co dokładnie wydarzyło się w systemie Hancock. Podejrzewam, że zdrowo oberwali, bo nie spotkałem nikogo, kogo by wzięli do niewoli, a propaganda Ludowej Republiki, chociaż trąbiła o wielkim sukcesie, nigdy nie ogłosiła, że zdobyli ten system. Natomiast zdobyli Seaford 9 i zniszczyli wszystkie nasze stacjonujące tam okręty. Ale i to nie jest najgorsze…

Przerwał, wziął głęboki oddech i wyrąbał:

— Zaatakowali także system Basilisk, ma’am. Zabili admirała Marhkama i zniszczyli jego okręty, a potem wszystko co mogli na orbicie Medusy.

— Basilisk? — głos McKeona brzmiał, jakby ten się dusił. — Basilisk?!

— Tak, sir — przyznał Ainspan, z którego zachowania widać było, że wolałby udzielić przeczącej odpowiedzi. — Nie znam oficjalnych danych, ale wiem, że ponieśliśmy duże straty. Propaganda Republiki twierdzi, że straciliśmy sześćdziesiąt jeden okrętów liniowych, co jest bzdurą, ale sam spotkałem naszych ludzi stacjonujących w Alizon i Seaford 9 i sądzę, że jeśli chodzi o to, jakie systemy zaatakowali, tym razem propaganda Ludowej Republiki podaje prawdę.

Ramirez i Benson osłupieli, słysząc o wysokości strat. Ze znaczenia ataku na Basilisk mogli sobie nie zdawać w pełni sprawy, ale nawet zakładając, że propaganda Ludowej Republiki przesadziła o sto procent, zniszczenie trzydziestu okrętów liniowych i tak musiało być dla Royal Manticoran Navy poważnym ciosem.

Tyle tylko że w tym wypadku utrata okrętów i ludzi, choć bolesna, była najmniej istotną stratą, czego świadomość mieli Honor i McKeon. Nawet po wzięciu poprawki na przesadę propagandy i tak były to największe straty poniesione przez RMN w całej, ponad czterysta standardowych lat liczącej historii. Ale znacznie poważniejsze były inne skutki tego ataku. Stanowił on całkowite zaskoczenie dla wszystkich. Konieczne będzie wprowadzenie zmian w strategii, gdyż trzeba będzie uwzględniać nagły nawrót agresywności przeciwnika po tylu latach bierności. A straty poniesione w infrastrukturach Alizon i Zanzibaru, a przede wszystkim systemu Basilisk…

Honor zacisnęła powieki, gdyż mimo szoku jej myśli pędziły jak oszalałe. Nawet całkowite zniszczenie przemysłu w systemach Zanzibar i Alizon nie było w istocie aż tak wielkim ciosem dla przemysłu Sojuszu jako całości. Straty w ludziach były na pewno minimalne — naturalnie jeśli Ainspan nie mylił się odnośnie do tego, kto dowodził atakami. Poznała Lestera Tourville’a i wiedziała, że zrobił wszystko co możliwe, by zginęło jak najmniej cywilów. Obiektywnie zaś to stocznia RMN w Grendelsbane miała większe moce przerobowe niż obie w Alizon i Zanzibarze razem wzięte. Tyle że ta ocena nie uwzględniała zniszczeń w systemie Basilisk.

Ani konsekwencji polityczno-dyplomatycznych ataku. Basilisk był częścią terytorium Gwiezdnego Królestwa Manticore, a jego terenu nikt nie zdołał zaatakować od trzystu siedemdziesięciu lat standardowych. Alizon i Zanzibar były zaś systemami członkowskimi Sojuszu. Już koszty ekonomiczne były najprawdopodobniej katastrofalne. A pozostałe konsekwencje jeszcze gorsze…

— Zostaliśmy zdani na siebie — powiedziała cicho, nie zdając sobie nawet sprawy z tego, że to zrobiła.

— Co proszę?! — spytał gwałtownie McKeon. Oznaczało to, że wychodzi z szoku. Honor spojrzała na niego zaskoczona.

— O co ci chodzi? — spytała.

— Powiedziałaś: „zostaliśmy zdani na siebie” — poinformował ją już spokojniej.

Honor przez chwilę przyglądała mu się z osłupieniem, po czym skinęła głową.

— Więc chciałbym wiedzieć, co przez to rozumiesz — wyjaśnił spokojnie, nie zauważając jednak, że używa publicznie formy, na którą dotąd ważył się tylko wtedy, gdy byli sami.

— To, że nie mamy co liczyć na ekspedycję ratunkową — odparła zwięźle.

Spojrzał na nią pytająco, choć już zaczynał rozumieć, toteż wyjaśniła mu to rzeczowo, patrząc na Ainspana, a kierując słowa do wszystkich obecnych:

— Sądziliśmy, że pierwszą zdobytą jednostkę wyślemy do przestrzeni kontrolowanej przez Sojusz, a potem pozostanie tylko cicho siedzieć i czekać, aż Admiralicja zorganizuje szybki konwój i wyśle go po nas. Skoro jednak Ludowa Marynarka uderzyła w tylu miejscach naraz i tak daleko na zapleczu, Sojusz nie będzie w stanie wysłać odpowiednio licznego konwoju, by zabrać nas wszystkich. A nawet gdyby Admiralicja była skłonna zaryzykować, rząd się na to nie zgodzi, bo wszyscy będą żądali okrętów do wzmocnienia sił stacjonujących w ich systemach.

W tym momencie spojrzała na McKeona, który już otwierał usta, i lekko, lecz zdecydowanie potrząsnęła głową. Zamknął usta bez słowa, a ona skierowała spojrzenie ku pozostałym. Dobrze wiedziała, co chciał powiedzieć, ale skoro reszcie nie przyszło to do głów, nie było sensu ich dodatkowo niepokoić. Bo choć to wszystko, co rzekła, było prawdą, Sojusz na pewno wysłałby jeden okręt po patronkę Harrington, gdyby wiadomo było, że żyje i gdzie przebywa. Najprawdopodobniej byłby to szybki krążownik mogący zabrać na pokład kilkunastu lub kilkudziesięciu ludzi. No, może kilkuset, gdyby przybył bez kontyngentu Marines i ze zredukowaną załogą. Natomiast o przysłaniu liczby transportowców wystarczającej, by zabrać wszystkich jeńców, mogli zapomnieć.

W końcu odezwała się Benson:

— Skoro nie możemy wezwać pomocy, to jesteśmy załatwieni — powiedziała cicho. — Co możemy zrobić innego, niż zginąć, skoro nie mamy szans się stąd wydostać…

— Jak to co? — Honor uśmiechnęła się zimno. — To co trzeba. Skoro nie da się inaczej, musimy sami sobie zorganizować transport. Nie patrzcie tak na mnie, tylko posłuchajcie. W tej galaktyce nie ma dość okrętów UB czy Ludowej Marynarki, żeby mnie powstrzymać przed zabraniem z tej planety wszystkich, którzy tego chcą. I przyrzekam wam, że gdy stąd odlecimy, nie zostawimy nikogo. Ani jednej osoby!



Rozdział XLII

— I to właśnie zamierzam zrobić — oznajmiła Honor zgromadzonym wokół stołu konferencyjnego oficerom. — Wiem, że to ryzykowne, ale w świetle nowin przywiezionych przez komandora Ainspana nie widzę innej możliwości.

Sam Ainspan siedział prawie naprzeciw niej, gdyż przed paroma minutami skończył referować przebieg wydarzeń, dzięki którym się tu znalazł.

— Ryzykowne?! Ten plan nie jest ryzykowny, tylko zwariowany! — głos kontradmirała Stylesa miał zapewne brzmieć zdecydowanie, ale Honor słyszała w nim przede wszystkim przerażenie.

Gdy rozejrzała się po obecnych, przekonała się, że nie uległa złudzeniu i że nie tylko ona — dzięki więzi z Nimitzem — to usłyszała.

— Zatrzymanie Krashnarka w systemie to najgorsze, co możemy zrobić — perorował Styles, odwracając się bokiem do niej i zwracając do pozostałych tonem zwykle używanym wobec dzieci. — Nigdy nie słyszałem, by starszy rangą oficer proponował coś tak beztroskiego i nieprzemyślanego! Przypominam wszystkim, że ten okręt to jedyna szansa nawiązania łączności z Sojuszem, jaką mamy! Jeżeli nie wyślemy go z prośbą o pomoc, nikt nawet nie będzie wiedział, że jej potrzebujemy!

— Jestem świadoma ryzyka, admirale Styles — Honor jakoś zdołała zapanować nad głosem, by brzmiał on spokojnie, ale równocześnie nie była całkiem pewna, czy to rozsądne.

Ignorowanie dowódcy i mówienie do jego podwładnych, zwłaszcza krytycznie o tymże dowódcy, i to w całkiem nieoględny, by nie rzec obelżywy sposób, było uznawane za poważne naruszenie zasad w Royal Manticoran Navy. Co najmniej była to niesubordynacja, a praktycznie rzecz biorąc, zachowanie takie traktowano jako próbę podważenia autorytetu dowódcy i nielegalnego przejęcia dowodzenia. Styles jednak pozostawał drugim co do rangi oficerem Sojuszu na planecie, a to był nader nieodpowiedni czas na wewnętrzne spory. Dlatego Honor zrobiła, co mogła, by nad sobą zapanować i mówić do niego tak rozsądnie, jakby miała do czynienia z kimś, kto dysponuje funkcjonującym umysłem i na dodatek ma ochotę go używać.

— Ryzyko to jedno, a drugie i ważniejsze jest to, że nie sądzę, by Sojusz mógł wysłać tu wystarczającą liczbę jednostek, by zabrać nas wszystkich. Nie w istniejących w tej chwili warunkach strategicznych. Nawet zakładając, że nie było innych rajdów, o których nic nie wiemy, groźba takich ataków musiała spowodować zamieszanie oraz konieczność nowej i gwałtownie przeprowadzonej dyslokacji sił. Biorąc pod uwagę opóźnienia w łączności spowodowane odległościami, Admiralicja najprawdopodobniej jeszcze nie wie, gdzie znajdują się obecnie wszystkie nasze okręty. Nawet gdyby zdecydowali się osłabić obronę któregoś z wewnętrznych systemów, by móc wysłać po nas konwój, to karygodną lekkomyślnością z naszej strony byłoby prosić o takie właśnie posunięcie. — Honor potrząsnęła głową. — Nie, admirale Styles. Musimy sami zająć się zorganizowaniem transportu, a to oznacza, że nie mogę wysłać Krashnarka po pomoc, bo bardziej jest potrzebny tutaj.

— To pani opinia — warknął Styles — ja zaś sugeruję, by decyzję dotyczącą tego, co Sojusz może, a czego nie może zrobić, podejmowano na znacznie wyższym szczeblu. Co więcej, chciałbym zwrócić uwagę, na wypadek gdyby umknęło to pani, że zatrzymując tu krążownik, najprawdopodobniej odrzuca pani możliwość ewakuacji z planety choćby części ludzi! Jeśli zdemontowalibyśmy uzbrojenie i opróżnili okręt, to przy maksymalnym obciążeniu jego pokładowych systemów podtrzymywania życia moglibyśmy ewakuować czterdzieści procent przebywających obecnie na Styksie ludzi. Z pewnością lepsze jest uratowanie choćby części z nas niż czekanie, aż ubecy wybiją wszystkich!

— A które to konkretnie czterdzieści procent miałby pan zamiar ewakuować? — spytał McKeon, nawet nie próbując mówić z szacunkiem.

Reszta obecnych — Ramirez, Gaston Simmons, Benson, Cynthia Gonsalves, Marchant i Caslet od początku tej wymiany zdań wyglądali na niezbyt szczęśliwych. Po pytaniu McKeona stan ten znacznie się pogłębił — żadne nie służyło w Królewskiej Marynarce, a wszyscy byli młodsi stopniem od Stylesa. Wyglądali niczym przyjaciele rodziny, którzy trafili właśnie w sam środek rodzinnej awantury, z którą woleliby nie mieć nic wspólnego. Tyle że nie bardzo mogli, gdyż mieli okazję poznać Stylesa lepiej, niżby chcieli i podobnie jak McKeon dokładnie wiedzieli, które czterdzieści procent z ośmiu tysięcy byłych jeńców przebywających na wyspie miał on na myśli. Tak się bowiem składało, że nieco ponad czterdzieści procent z nich stanowili członkowie flot wchodzących w skład Sojuszu, głównie RMN… podobnie zresztą wyglądała ta proporcja wśród zebranych w tej sali.

Styles, mimo że przerażony i rozzłoszczony, zachował jednakże resztki instynktu samozachowawczego i nie powiedział tego, co myślał.

— To nie czas i miejsce, by o tym decydować — przyznał. — Naturalnie trzeba by ustalić jakieś zasady wyboru, ale nie to jest najważniejsze. Najważniejsze jest to, że w ten sposób zdołalibyśmy zapewnić tym czterdziestu procentom bezpieczeństwo i równocześnie poinformować dowództwo o sytuacji pozostałych. Biorąc to pod uwagę, uważam, że szczytem nieodpowiedzialności jest nawet rozważanie zatrzymania tutaj okrętu! I jak sądzę, sąd wojenny może zdecydować, że była to nie tylko nieodpowiedzialność, ale karygodne zaniedbanie obowiązków oraz…

— Wystarczy, admirale Styles — przerwała mu Honor. Jej głos zabrzmiał spokojnie i zdecydowanie, choć wcale go nie podniosła.

Stojący za jej plecami LaFollet uśmiechnął się zimno, słysząc tę zmianę w jej tonie. Stał pod ścianą od tylu tygodni, że obecni przestali już dawno zwracać na niego uwagę, i w miarę upływu czasu z coraz większym oczekiwaniem słuchał i obserwował Stylesa. Honor wysłuchała już i tak zbyt dużo bzdur i inwektyw od tego kretyna, toteż widząc, co się święci, LaFollet miał nadzieję, że Styles źle odczyta zmianę jej tonu i zachowania.

— Przepraszam, admirał Harrington, ale to nie wystarczy! — oznajmił ostro Styles.

A LaFollet uśmiechnął się szerzej, czując falę satysfakcji. Cymbał rzeczywiście wziął jej spokój i uprzejmość za dobry znak! Albo doszedł do jeszcze lepszego wniosku — że Honor w ten sposób próbuje ukryć niepewność, a on ma właśnie okazję i pretekst, by wykorzystać to do podważenia jej autorytetu w oczach podkomendnych. I do podbudowania swojego, ma się rozumieć.

— Podawałem wielokrotnie w wątpliwość zasadność pani decyzji, ale ta wykracza poza granicę rozsądku — ciągnął tymczasem Styles, rozkręcając się coraz bardziej. — Zaakceptowałem pani prawo do dowodzenia pomimo… nietypowości głoszonego przez panią starszeństwa, i to we flocie innej niż Royal Manticoran Navy. Natomiast pani obecne zachowanie powoduje, że poważnie się zastanawiam, czy postąpiłem rozsądnie. Niezależnie zresztą od rzeczywistego pani stopnia czy też prawnego aspektu bycia oficerem w dwóch różnych flotach równocześnie, pani decyzja udowadnia bez cienia wątpliwości, że brak pani doświadczenia związanego z faktycznym posiadaniem stopnia flagowego!

W połowie jego przemowy McKeon zaczął wstawać, mając szczery zamiar dojść mu do gardła, ale widząc reakcję Honor, zaniechał tego i rozsiadł się wygodnie. Od tego momentu obserwował Stylesa z fascynacją podobną do tej, z jaką ludzie przyglądają się pojazdowi naziemnemu, który wpadł w poślizg i sunie po lodzie prosto pod pociąg.

Honor zaś siedziała zupełnie nieruchomo, z głową lekko przekrzywioną i ręką spoczywającą bez ruchu na blacie stołu. Jedynie prawy kącik ust drgał jej regularnie…

Nimitz siedział gotów do skoku, na oparciu jej fotela, równie nieruchomy jak ona, jeśli nie liczyć koniuszka ogona, który poruszał się na boki dokładnie w takim samym rytmie, w jakim drgał kącik jej ust.

McKeon zerknął na pozostałych — żadne z nich tak naprawdę nie rozumiało, dlaczego Honor jeszcze toleruje bezczelność kontradmirała. I choć żadne także nie chciało być wplątane w starcie między dwoma oficerami tej samej floty, to gotowi byli w razie konieczności ją poprzeć. McKeon także uważał, że Honor powinna załatwić sprawę, czyli ustawić przemądrzałego dupka na właściwym miejscu przy pierwszej okazji. Wiedział jednak z doświadczenia, że Honor nie ma takiego zwyczaju. Czasami (jak to miało miejsce w jego własnym przypadku) było to słuszne i wychodziło na dobre. Natomiast tym razem w jego opinii czekała zbyt długo. Doszła do granicy wytrzymałości i dlatego McKeon z równą co Andrew LaFollet niecierpliwością czekał na to, co nieuniknione. A Styles beztrosko dalej kręcił sznur na własną szyję:

— Przyjmuję, że uważa pani, iż postępuje właściwie i najlepiej jak umie, ale jedną z rzeczy, które daje doświadczenie, jest zdolność do rozpoznawania ograniczeń możliwości, a inną uświadomienie sobie prawdziwej natury odpowiedzialności. Pani podstawowym obowiązkiem jako królewskiego oficera jest…

— Pan mnie chyba nie słyszał, admirale Styles — powiedziała, nadal nie podnosząc głosu i nie poruszając się, Honor. — Powiedziałam, że usłyszałam już wystarczająco wiele, i przypominam panu o karach za niesubordynację wyszczególnionych w Królewskim Prawie Wojennym.

— Niesubordynację?! — Styles spojrzał na nią wściekle, najwyraźniej nie dostrzegając lodowatego błysku w jej zdrowym oku. — Nie jest niesubordynacją wykazanie niedoświadczonemu oficerowi, że jej wyobrażenie obowiązków i własnej ważności w oczywisty i kompletny sposób kłóci się z rzeczywistością i…

— Majorze LaFollet! — Głos Honor już nie był spokojny. Był jak lodowa stal i przeciął napuszone bredzenie Stylesa natychmiast i bez trudu.

— Tak, milady — LaFollet wyprężył się jak struna.

— Ma pan służbową broń, majorze? — spytała, nawet nie odwracając głowy i cały czas wpatrując się w oblicze Stylesa.

— Mam, milady.

— Doskonale — oceniła i uśmiechnęła się prawą połową twarzy.

Był to uśmiech, od którego Stylesowi nagle zrobiło się zimno — dopiero w tym momencie rzeczywistość zaczęła docierać do jego dotąd pogrążonego w samouwielbieniu umysłu. LaFollet już obchodził stół, wiedząc, jaki będzie następny rozkaz Honor, natomiast Styles nawet tego nie zauważył. Wpatrywał się wytrzeszczonymi oczyma w Honor i otwierał usta, ale odezwać się już nie zdążył.

— W takim razie będzie pan uprzejmy aresztować kontradmirała Stylesa — poleciła Honor tym samym tonem. — Odprowadzi go pan prosto do aresztu i dopilnuje umieszczenia w pojedynczej celi z mojego rozkazu. Nie wolno mu powrócić do swej kabiny ani też kontaktować się z kimkolwiek w drodze do celi.

— To oburzające naru…! — Styles zerwał się i pochylił groźnie nad Honor.

A raczej zaczął się pochylać, gdyż LaFollet złapał go za kołnierz kurtki mundurowej na karku, równocześnie unieruchamiając i pozbawiając powietrza. Co prawda podobnie jak pozostali nie wierzył, by Styles miał dość odwagi na zaatakowanie Honor, ale był to zbyt piękny pretekst, by go zignorować. Choć był dobre pięć centymetrów niższy do Stylesa, jego ciało składało się z wyćwiczonych mięśni i ścięgien, toteż bez większego trudu szarpnął Stylesa w tył, obracając się równocześnie.

Styles stracił równowagę, i młócąc powietrze rękoma, przeleciał spory łuk, nim z hukiem wylądował na tyłku. Ponieważ podłoga była nieco śliska, przejechał na nim ze dwa metry i rąbnął głową w ścianę. Dopiero to go zatrzymało, choć nie na długo. Po paru sekundach potrząsnął głową i zaczął się podnosić… i zamarł, spoglądając w wylot lufy pistoletu pulsacyjnego trzymanego niespełna dwa metry od jego twarzy przez LaFolleta.

Broń i ramię nie drgnęły ani o milimetr.

Styles wytrzeszczył oczy i powolutku przesunął je wzdłuż ramienia LaFolleta na jego twarz. I omal nie zemdlał, widząc na niej gotowość naciśnięcia spustu pod lada pretekstem.

— Tolerowałam pańską niesubordynację, niekompetencję, tchórzostwo, głupotę i brak szacunku tak długo, jak musiałam — odezwała się chłodno Honor. — Wielokrotnie ostrzegałam pana, co nie wywarło najmniejszego wpływu na pańskie zachowanie, admirale Styles. Moja cierpliwość jest ograniczona, więc dostaje pan ostatnie ostrzeżenie. Lepiej dla pana będzie, jeśli natychmiast i bez oporu uda się pan z majorem LaFolletem do aresztu i pozostanie więźniem aż do czasu zwołania sądu wojennego złożonego wyłącznie z oficerów Królewskiej Marynarki. Nie mam wątpliwości, że zostanie pan uznany winnym postawionych przez mnie zarzutów, a oboje wiemy, jaka kara za nie grozi.

Styles zapadł się w sobie, jakby nagle uszło z niego powietrze. I zrobił się szaroblady niczym nieświeży nieboszczyk.

Honor przyglądała mu się niczym naukowiec studiujący nowego, a wyjątkowo obrzydliwego robaka. Odczekała chwilę, dając mu czas, by się odezwał, jeżeli okazałby się na tyle głupi, by jeszcze pogorszyć swą sytuację, ale nie zrobił tego. Najprawdopodobniej nie był w stanie wykrztusić słowa, gdyż dominującym uczuciem, jakie z niego emanowało, było przerażenie. Zmusiła się, by nie okazać pogardy, i poleciła LaFolletowi:

— Proszę dokończyć wykonywanie rozkazów, majorze. LaFollet skinął głową i cofnął się o krok. A potem wykonał krótki ruch pulserem i Styles jak zaczarowany nagle stanął prosto i znieruchomiał, wpatrując się w jego twarz. A na niej widać było pogardę i obrzydzenie, których Andrew wcześniej nie mógł okazać. Styles przełknął z trudem ślinę, bo w tym momencie zrozumiał, że wystarczy cień pretekstu, by LaFollet zrobił to, na co ma prawdziwą ochotę.

— Przodem — polecił prawie uprzejmie LaFollet i machnął pulserem w stronę drzwi.

Styles rozejrzał się po sali i na każdej twarzy zobaczył to samo — niechęć, obrzydzenie i zadowolenie, że wreszcie nie będą musieli go oglądać i słuchać. Bez słowa odwrócił się i ruszył ku drzwiom jak automat.

A LaFollet poszedł za nim, cały czas z bronią gotową do strzału.

W sali panowało milczenie, dopóki nie zamknęły się za nimi drzwi.

— Przepraszam za ten niemiły incydent — odezwała się Honor. — Gdybym wcześniej podjęła skuteczne kroki, mogłabym uniknąć tak żenującej konfrontacji.

— Nie ma pani za co przepraszać, admirał Harrington. — Ramirez celowo wymienił jej rangę. — W każdych siłach zbrojnych w galaktyce znajdą się durnie, którzy zajdą zbyt daleko jak na własne możliwości.

— Może — przyznała Honor i odetchnęła głęboko. Cokolwiek by Ramirez powiedział, wiedziała, że mogła sprawę załatwić wcześniej i skuteczniej. Mogła też inaczej poprowadzić konfrontację i kazać Stylesowi udać się na kwaterę z zakazem jej opuszczania. Mogła go utemperować przy innej okazji bez publicznego upokorzenia. Ale nie zrobiła tego, i to celowo — chciała zdusić go jak glistę, którą był, i czekała podświadomie na stosowną okazję. Co prawda nie była tak absolutnie tego pewna, ale znając siebie, żywiła co do tego niewielkie wątpliwości.

Przymknęła oko i zmusiła się, by przestać myśleć o Stylesie. Wiedziała, że w przyszłości będzie musiała wrócić do tego tematu, bo miała zamiar zrobić dokładnie to, co zapowiedziała. Jego ostatniego zachowania i wypowiedzi ani nie chciała, ani nie mogła puścić płazem. A miała dość świadków, by doprowadzić do końca jego kariery. Biuro JAG mogło odstąpić od oskarżenia go, biorąc pod uwagę długotrwały pobyt na więziennej planecie, ale na pewno nie odstąpi od zwolnienia go ze służby. Co oznaczało zhańbienie, poniżenie i ruinę, na które w pełni zasłużył. Teraz jednak miała ważniejsze problemy i na nich musiała się skupić.

Otworzyła oko i powiedziała normalnym już tonem:

— Niezależnie od tego, co myślę na temat Stylesa, w dwóch kwestiach miał rację. Jeżeli zatrzymam tu Krashnarka, świadomie zrezygnuję z powiadomienia Sojuszu o naszym istnieniu i sytuacji. Jeżeli źle oceniłam możliwości i priorytety Sojuszu, oznacza to, iż uniemożliwię dowództwu wysłanie pomocy. Podejmę za nich decyzję, nie dając im szansy na jej zmianę. A drugą kwestią jest to, że odbieram w ten sposób szansę ratunku choć tym dwóm czy trzem tysiącom, które w ten sposób dotarłyby w bezpieczne miejsce.

— Jeśli mogę, milady. — Solomon Marchant uniósł dłoń. Honor skinęła głową przyzwalająco.

— Odnośnie kwestii pierwszej, milady — oznajmił nader formalnie. — Chciałbym jedynie przypomnieć, że niezależnie od przekonań admirała Stylesa jest pani drugim co do rangi oficerem Marynarki Graysona, która z kolei jest drugą co do wielkości flotą wchodzącą w skład Sojuszu. A trzecią w tym sektorze galaktyki po Ludowej Marynarce i Royal Manticoran Navy. W normalnych warunkach brałaby pani udział w podejmowaniu decyzji strategicznych, jak na przykład ta, czy Sojusz może wydzielić okręty niezbędne do uratowania nas. Jestem więc przekonany, że całkowicie uzasadnione jest, by oparła się pani, podejmując decyzję, na własnej ocenie możliwości i priorytetów Sojuszu, które pani już zna.

W sali rozległ się cichy, acz jednoznaczny pomruk aprobaty.

A Honor dzięki Nimitzowi wiedziała, że jest ona całkowicie szczera.

— Co się zaś tyczy kwestii drugiej, milady — kontynuował Marchant — powiedziała pani, że można w ten sposób uratować dwa do trzech tysięcy ludzi. Kapitan Gonsalves, czy mogłaby pani powiedzieć nam, ilu ludzi chce zostać ewakuowanych z planety?

— W tej chwili chęć ewakuacji zgłosiło trzysta dziewięćdziesiąt dwa tysiące sześciuset pięćdziesięciu jeden więźniów — odparła Gonsalves precyzyjnie.

Po zakończeniu rozpraw sądowych została zastępcą Stylesa, co oznaczało, że w praktyce robiła to, co należało do jego obowiązków. A na odprawę przyszła jak zwykle przygotowana.

— Jak do tej pory dwieście siedemnaście tysięcy trzystu pięćdziesięciu czterech z nich odmówiło współpracy z nami. Większość to cywile z Ludowej Republiki, ale znaleźli się wśród nich także jeńcy z innych państw.

Ostatnie zdanie dodała twardym, złym głosem i nawet nie próbowała tego ukryć.

Ramirez poruszył się niespokojnie i powiedział niespodziewanie łagodnie:

— Trudno mieć do nich pretensję: większość przestała już mieć nadzieję po tak długim pobycie w Piekle. Nie wierzą, że nam się uda, i nie chcą ginąć, gdy czarni wrócą.

— Rozumiem, sir. Ale zrozumienie niewiele pomaga… Oni chcą być ewakuowani, ale nie kiwną palcem, by nam w tym pomóc. W każdym razie do dyspozycji mamy sto siedemdziesiąt pięć tysięcy dwustu dziewięćdziesięciu siedmiu ludzi. To się oczywiście może zmienić, ale nie sądzę, by radykalnie.

— Dziękuję. — Marchant ponownie zabrał głos. — Jak pani widzi, ma’am, choć admirał Styles miał rację co do tego, ilu można by ewakuować na pokładzie Krashnarka, stanowiłoby to zaledwie ponad jeden procent naszych ludzi, a znacznie mniej niż jeden procent wszystkich chętnych.

— Czyli i tak znacznie więcej niż nic — odparła Honor.

— Zgadza się — wtrącił McKeon — ale wydaje mi się, że pani nie rozumie albo nie chce zrozumieć, o co chodzi Solomonowi. Podstawą jest odpowiedź na pytanie, czy pozostawienie tu Krashnarka w celu dalszego wykorzystania bojowego zwiększa szanse uratowania wszystkich o tyle, że opłaca się zaryzykować niemożność ewakuowania tego jednego procenta.

— Alistair ma rację — dodał Ramirez. — Naturalnie zawsze znajdą się tacy, którzy po fakcie będą mądrzejsi, i nie wszyscy będą idiotami typu Stylesa, ale dla nich będzie to już kwestia hipotetyczna… Podczas gdy dla nas, a zwłaszcza dla pani jest to praktyka. Dlatego musi pani zdecydować, i to zaraz, czy zatrzymanie okrętu zwiększa nasze szanse na sukces bardziej niż wysłanie go po pomoc, której Sojusz może być w stanie nam udzielić, ale nie musi.

Honor nie odpowiedziała, gdyż odpowiedź na to pytanie miała podstawowe znaczenie i zastanawiała się nad nim już wcześniej. Gdyby tego nie zrobiła, nie powiedziałaby tego, co sprowokowało Stylesa do ataku w strachu o własną skórę. Tym razem jednak była to wyłącznie jej decyzja i wiedziała, że musi ją podjąć i że będzie to już nie zamiar, ale coś nieodwracalnego. Coś, co potem przerodzi się w plan, który albo zrealizują, albo zginą przy próbie jego realizacji.

— Gdyby w grę wchodziła mniejsza jednostka, mogłabym zdecydować inaczej — powiedziała w końcu. — Ale to krążownik klasy Mars mający sześćset tysięcy ton. Prawie tak duży jak starsze krążowniki liniowe Ludowej Republiki. Jeżeli ma nam się udać zorganizowanie transportu dla wszystkich, będziemy potrzebowali okrętów o realnej sile ognia. A to oznacza, że Krashnark jest bardziej potrzebny tutaj.

— Zgadzam się — potwierdził spokojnie Ramirez. Pozostali także potwierdzili, a dzięki Nimitzowi Honor wiedziała, że zrobili to szczerze. To wsparcie wiele dla niej znaczyło, ale było to tylko wsparcie. To ona i tylko ona podjęła decyzję, dlatego odpowiedzialność za ewentualną klęskę i śmierć ich wszystkich także będzie spoczywała wyłącznie na niej. Jedyną pociechę stanowiła świadomość, że jeśli do tego dojdzie, to nie będzie się długo zadręczać, bo zginie wraz z nimi…

A z drugiej strony nie miała wyboru — nie mogła zostawić jeńców wojennych nie należących do sił Sojuszu ani nikogo z Ludowej Republiki, kto chciał uciec. Co oznaczało, że musi spróbować zdobyć wystarczającą liczbę jednostek na wywiezienie ich wszystkich. W Akademii konieczność podejmowania decyzji w podobnych okolicznościach nazywano skalkulowanym ryzykiem, całkiem zresztą słusznie. Tylko nieporównanie łatwiej było analizować przykłady na zajęciach i oceniać, które decyzje były dobre, a które błędne, niż podejmować je samemu…

— Doskonale — oznajmiła z niewzruszonym spokojem admirał lady Honor Harrington. — Zostawiamy go. Alistair, chcę, żebyś znalazł Metcalf i Ascher. Będziemy potrzebowali każdego, kto zna się na wyposażeniu i oprogramowaniu bojowym Ludowej Marynarki. Bo jeżeli to ma się w ogóle powieść, będziemy musieli dysponować znacznie większą liczbą okrętów niż jeden ciężki krążownik. Na szczęście ten krążownik ma na pokładzie symulatory i instrukcje obsługi do wszystkiego, w co jest wyposażony, więc użyjemy go jako okrętu szkolnego. Tylko musimy opracować naprawdę przyspieszone kursy.

— Rozumiem, ma’am. — McKeon zapisał coś na klawiaturze notesu. — Zajmę się tym zaraz po naradzie. Harriet, zdołasz się obejść bez komandor Phillips i komandora porucznika Dumfrisa, żeby pomogli nam to wszystko zaplanować?

— Będę musiała przerobić skład wacht, ale to nie powinno być problemem — odparła po chwili namysłu Benson.

— Tylko upewnij się, że te zmiany się sprawdzą — uprzedziła ją Honor. — Kiedy Alistair rozpocznie szkolenia, ty, ja i Jesus musimy się poważnie zastanowić i opracować plan taktyczny tego, co i jak chcemy osiągnąć. Mam co prawda parę pomysłów, ale żeby wszystko się udało, będziemy musieli wycisnąć z obrony orbitalnej i systemowej znacznie więcej, niż pierwotnie zakładałam. Masz kim zastąpić te dwie potrzebne Alistairowi?

— Mam — odparła Benson bez wahania.

— W porządku. W takim razie…

Honor spojrzała na Cynthię Gonsalves skupiona i spokojna i zaczęła normalną odprawę. Teraz nie miała już wątpliwości. Decyzja została podjęta i jej umysł pracował spokojnie i skutecznie, kolejno zajmując się problemami. Była tak na tym skoncentrowana, że w ogóle nie zauważyła szerokich uśmiechów wymienionych przez Jesusa Ramireza i Alistaira McKeona.



Rozdział XLIII

Towarzysz komandor porucznik Heathrow nie był szczęśliwy, gdy otrzymał ostatnie rozkazy, ale miał dość instynktu samozachowawczego, by tego nie okazać. Nierozsądne było okazywanie podobnych emocji, gdy chodziło o rozkazy wydane przez jego własne dowództwo. W przypadku tych wydanych przez UB było to zdecydowanie niezdrowe.

A niestety Urząd Bezpieczeństwa akurat jego wybrał do roli chłopca na posyłki. Nie dość, że ubecy zabrali sporo tak potrzebnych na froncie okrętów, bo taką mieli fanaberię, to jeszcze byli paranoikami czystej wody w kwestii zachowania tajemnicy. No więc do tak ściśle tajnej misji powinni byli użyć swojej jednostki kurierskiej.

Problem polegał na tym, że nie mieli takiej chwilowo pod ręką. Oficjalnie z powodu udanej kontrofensywy Ludowej Marynarki. Przypadkiem to akurat mogła być prawda, a on miał zbyt niski stopień, by mieć dostęp do informacji potwierdzających czy też przeczących tej wersji. Nawet jednak tak młodzi stopniem oficerowie jak on wiedzieli, że udana kontrofensywa zaplanowana przez McQueen wprowadziła w szeregi Ludowej Marynarki zamieszanie większe niż kolejna przegrana bitwa. Dlatego też Heathrow podejrzewał, że w siłach UB rzecz może wyglądać podobnie.

Niezależnie od powodów skutek był taki, że szef Urzędu Bezpieczeństwa w systemie Shilo potrzebował jednostki kurierskiej, której nie miał do dyspozycji. Miał natomiast, zgodnie ze stałym dawnym rozkazem, prawo zarekwirować każdą jednostkę Ludowej Marynarki czy też Ludowego Korpusu Marines celem „wsparcia”, jak to zgrabnie określono. I dlatego kurier, którym dowodził Heathrow, znalazł się w systemie Cerberus, co nader denerwowało zarówno jego dowódcę, jak i załogę.

Ten pierwszy siedział bezczynnie w fotelu i obserwował porucznika Boureta starannie wykonującego nader dokładne polecenia dotyczące zmian kursu i prędkości, wydawane przez kontrolę lotów bazy Charon. Pozostali z niepokojem obserwowali ile radarów i lidarów celowniczych namierza właśnie ich okręt. A była to imponująca ilość, co w połączeniu z obsesyjną podejrzliwością żywioną przez UB w stosunku do Ludowej Marynarki potęgowało nerwowość. Nikt naturalnie nie miał najmniejszego zamiaru zejść nawet o metr z kursu, choćby dlatego że pole minowe, przez które przelatywali, wyglądało na tak gęsto postawione, że można było po nim chodzić.

Heathrow zmusił się do zwolnienia kurczowego chwytu, jakim ściskał poręcze fotela, i do zajęcia się studiowaniem ekranu taktycznego. Co prawda kontroler z planety ostrzegł ich zaraz na początku, że okręty Ludowej Marynarki nie powinny używać aktywnych sensorów poza sytuacjami awaryjnymi, ale nawet odczyty pasywnych czy też obraz przekazywany przez kamery wystarczały, by upewnić go w przekonaniu, że nie chce mieć nic wspólnego z prywatną planetą ubecji. Za to jak najszybciej chce znaleźć się jak najdalej od niej.

Ciarki mu po plecach chodziły, gdy widział, ile tu było automatycznych stanowisk ogniowych graserów, wyrzutni rakiet i min. Planeta miała być więzieniem, a wyglądała na fortecę gotową odeprzeć atak wszechświata. UB najwyraźniej spodziewało się, iż więźniowie jakimś cudem skontaktują się z wrogiem i wezwą na pomoc jego flotę. Był to idiotyzm. Ale tylko to albo paranoiczny brak zaufania do Ludowej Marynarki mogły tłumaczyć obecność takiej siły ognia. A to z tego prostego powodu, że przy takim ich rozmieszczeniu nijak nie dałoby się ich użyć do ostrzelania powierzchni planety. Nie wspominając już o takim szczególe, że jeszcze nikt nie znalazł sposobu wykorzystania min jako broni przeciwko celom naziemnym…

Heathrow miał jedynie nadzieję, iż fakt poznania współrzędnych systemu nie odbije się na nim niezdrowo. Choć nie mógł wykluczyć ewentualności, że po dostarczeniu poczty od towarzysza nadzorcy Treski UB podziękuje mu za współpracę kulą w tył głowy. Skoro położenie systemu Cerberus było tak tajne, że należało zjeść koordynaty przed ich przeczytaniem (najwyższy według złośliwców stopień utajnienia w każdych siłach zbrojnych), a Urząd Bezpieczeństwa był tak przyjaźnie nastawiony do oficerów…

— Wchodzimy na wyznaczoną orbitę parkingową, skipper. — Głos Boureta wyrwał go z coraz bardziej pesymistycznych rozważań.

— I bardzo dobrze. Z wyłączonymi silnikami powinniśmy stanowić znacznie mniej atrakcyjny cel dla jakiejś zidiociałej miny — burknął Heathrow. — Kiedy wyłączymy silniki manewrowe?

— Za osiem minut — odparł Bouret.

— Doskonale!

Na ekranie taktycznym symbol przedstawiający jednostkę kurierską przesuwał się powoli ku wyznaczonej na orbicie pozycji. Od godziny lecieli wyłącznie na silnikach manewrowych zgodnie z instrukcjami z powierzchni. Na szczęście został o tym uprzedzony przed startem — najwyraźniej był to standardowy wymóg w tym systemie, choć Heathrow nie był w stanie znaleźć sensownego wytłumaczenia dla tego idiotyzmu. Nie pierwszego zresztą i nie ostatniego w czasie tej misji. Mimo wszystko czułby się znacznie pewniej, dysponując ochroną, jaką dawał ekran, na wypadek gdyby któraś z ławicy min wbiła sobie nagle w swój elektroniczny móżdżek, że kurier jest jednak wrogą jednostką. Co nie było wcale takie niemożliwe, bo miny faktycznie miały kretyńskie móżdżki, a po tylu latach przebywania w bezpośrednim sąsiedztwie samych ubeków…

— Jesteśmy na pozycji, skipper — zameldował Bouret.

— Bardzo dobrze, wyłącz silniki manewrowe — polecił Heathrow i odwrócił się ku sekcji łączności. — Irene, jesteś gotowa?

— Jestem, sir — zameldowała służbiście chorąży Howard.

— To nadawaj — polecił z uśmiechem Heathrow.

Nie poprawił jej, bo jedną z niewielu zalet ciasnoty panującej na pokładach kurierów był brak komisarzy. Oficjalnie uznano je za jednostki zbyt małe i zbyt nieważne, by zasługiwały na ich obecność. Dzięki temu były w sumie jedynym miejscem w Ludowej Marynarce, gdzie oficerowie mogli dowodzić, jak chcieli, i zwracano się do nich jak do oficerów, tak jak na to zasługiwali, a nie jak do hołoty.

— Poproś o autoryzację i sprawdź kody — przypomniał jej po paru sekundach.

— Nadaję… — odparła Howard, przyglądając się ekranowi i czekając, aż komputer łączności i bazy dogadają się. — Mam potwierdzenie kodu przyjęcia, sir… Zwolnienie głównej blokady wiadomości… potwierdzone. Zaczynam nadawać wiadomości, sir. Przewidywany czas zakończenia transmisji: dziewięć minut dziesięć sekund.

— Doskonale! Pięknie ci poszło.

— Dziękuję, sir! — Howard rozpromieniła się tak, że Heathrow nie miał serca nic jej powiedzieć.

Musiał z nią jednak porozmawiać na temat właściwej formy zwracania się do przełożonych, i to dla jej dobra. Nie będzie wiecznie w jego załodze, a gdy trafi na pokład większej jednostki, używanie starych form grzecznościowych może się dla niej źle skończyć. Z drugiej strony nie chciał tego robić zbyt ostro i w czasie wachty. A najlepiej byłoby, gdyby to Bouret z nią porozmawiał jako ktoś bardziej zbliżony stopniem i wiekiem. Bo jeśli on sam poruszy ten temat, zostanie to odebrane jako reprymenda… albo przyznanie, że całych tych „towarzyszy” uważa za szczyt głupoty i złego smaku. Co akurat było prawdą, ale komunikowanie tego komukolwiek nie było najrozsądniejszą rzeczą, jaką mógł zrobić.

Zmarszczył brwi i potarł podbródek, zastanawiając się, jak to najlepiej rozegrać. Po czym wzruszył ramionami — miał dość czasu, żeby znaleźć sposób, bo nim wrócą do systemu Shilo, mieli jeszcze dostarczyć wiadomości do dwóch innych miejsc. A miał nadzieję, że potem będą w stanie kontynuować przerwany przez Urząd Bezpieczeństwa lot do systemu Haven.

Na szczęście nikt z UB nie wpadł na pomysł, by zaproponować mu choćby popołudniowy relaks na powierzchni, bo myśl o odpoczynku w otoczeniu samych ubeków stawiała mu włosy na baczność. Może wśród funkcjonariuszy Urzędu Bezpieczeństwa istnieli normalni i sympatyczni ludzie… tyle tylko że Heathrow nigdy żadnego nie spotkał. I nie podejrzewał, by ten pierwszy należał do garnizonu najbardziej tajnego prywatnego więzienia UB.

Uśmiechnął się do swych myśli i drgnął, słysząc głos Howard:

— Nadawanie wiadomości zakończone, sir.

— Czy przy którejś było zaznaczone, że wymaga odpowiedzi? — spytał.

— Uh… tak, sir. Przepraszam, powinnam o tym wcześniej zameldować, ale…

— Irene, jak uznam za stosowne cię objechać, to sam to zrobię — przerwał jej łagodnie. — Zmuszenie do samooskarżeń to nie moja metoda, więc daj sobie trochę luzu.

— Tak, sir. Dziękuję, sir — wykrztusiła czerwona jak burak. Heathrow potrząsnął głową. Też kiedyś miał dwadzieścia dwa lata — był tego pewny. Tylko jakoś nie mógł sobie przypomnieć, kiedy to było…

Nie to jednak było istotne, a to, że część przesyłanych wiadomości wymagała odpowiedzi. Było to niemiłe zrządzenie losu, mogło bowiem oznaczać, że będą musieli poczekać na orbicie. W najlepszym wypadku parę godzin. W najgorszym parę dni. Wszystko w zależności od tego, jak szybko ci na dole przygotują te odpowiedzi. Ponieważ wszystkie wiadomości były zaszyfrowane, nie był w stanie nawet szacunkowo ocenić, ile może im to zająć. I nie mógł przyspieszyć tego procesu — nawet gdyby znał ich treść.

Westchnął i spytał na wszelki wypadek:

— Nie uprzedzali z dołu, że chcą coś nadać? Teoretycznie było możliwe, że niedawno pojawiła się tu jakaś jednostka kurierska, której przekazano stosowne wiadomości z obozu, i nie będzie musiał czekać na odpowiedź. Ale prawdę mówiąc, nie liczył na to.

— Nie, sir — odparła Howard. — Ale przesłali polecenie, żebyśmy poczekali, zanim nie odczytają wszystkich wiadomości, sir.

— Wspaniale! — burknął Bouret, nie kryjąc zawodu. Heathrow w pełni podzielał jego uczucia. Zapowiadało się długie i nudne oczekiwanie.

— Cóż, nie możemy zrobić nic innego, jak czekać — powiedział na tyle spokojnie, na ile potrafił.

I rozsiadł się wygodniej w kapitańskim fotelu.



* * *


Komandor porucznik Geraldine Metcalf bardzo się starała nie kląć na głos. Wystarczająco obco czuła się jako oficer wachtowy w centrum ogniowym, a teraz jeszcze to! Nie mogła trafić gorzej, bo komodor Simmons znajdował się na drugiej półkuli wraz z kapitan Gonsalves, a pozostałych, czyli McKeona, Benson, Ramireza i Honor w ogóle na planecie nie było. Simmons na dokładkę znajdował się poza zasięgiem bezpośredniej łączności, bo poleciał rozwiązać jakieś problemy w obozie Beta II. A Beta II była obozem największych asekurantów z wszystkich, do których przeniesiono tych, co nie chcieli wydostać się z Piekła. Jego mieszkańcy tak się bali represji ubeków, że nie życzyli sobie nawet radiostacji, na dowód, że nie mieli żadnych kontaktów z „rebeliantami”. Dlatego musiała czekać, aż ktoś z załogi promu odszuka w obozie Simmonsa i ściągnie go do pojazdu. A do tego czasu sama musiała sobie radzić z całym tym pasztetem.

Przeszła powoli za plecami operatorów łączności, koncentrując się na tym, by wyglądać i kroczyć spokojnie. Potem zawróciła i wykonała spacer w drugą stronę. Musiała poczekać, aż Anson Lethridge skończy odszyfrowywanie wiadomości przywiezionych przez kuriera, żeby dokładnie wiedzieć, jak wygląda sytuacja i jakie jest zagrożenie. Jeszcze dokładnie dziesięć minut temu wachta była całkiem przyjemna, choćby z tego powodu, że Anson był dyżurnym oficerem łącznościowym. Ostatnio sporo się widywali, choć starannie unikali czegokolwiek, co mogłoby zostać poczytane za naruszenie artykułu 119. Choć tak naprawdę nie miał on zastosowania, jako że był to przepis obowiązujący w Royal Manticoran Navy, Anson zaś był oficerem Floty Erewhon. Mimo wszystko woleli jednak nie ryzykować. Ale kiedy przestaną razem służyć i znajdą się pod rozkazami różnych dowódców, artykuł 119 przestanie im zagrażać choćby teoretycznie i sytuacja ulegnie dość radykalnej zmianie.

Metcalf miała świadomość, że sporo ludzi zastanawia się, co też ona takiego widzi w topornie, by nie rzec chamowato wyglądającym Lethridge’u, ale to zdziwienie dotyczyło tylko tych, którzy nie zadali sobie trudu, by zobaczyć coś więcej poza jego twarzą i figurą…

— O, cholera! — Cichy, choć pełen uczucia okrzyk Lethridge’a wyrwał ją z rozważań.

Anson spoglądał na tekst wyświetlony na ekranie i nie powiedział nic więcej, toteż Metcalf musiała przejąć inicjatywę.

— O co chodzi? — spytała, podchodząc.

— Mamy wiadomość wymagającą odpowiedzi — oznajmił.

— A czego ona dotyczy?

— Szukają jednostki kurierskiej Proxmire’a — wyjaśnił ponuro.

Metcalf poczuła, jak twarz jej tężeje w pozbawioną wyrazu maskę.

— I? — spytała wypranym z uczuć głosem.

Słysząc go, Lethridge uniósł głowę i otworzył usta. Po czym zamknął je, nie wydając dźwięku, najwyraźniej przekonany, że najlepiej zrobi, nie komentując jej zachowania.

— I wygląda to mniej więcej tak, jak admirał przypuszczała, że będzie wyglądać — odparł. — Nie zjawił się tam, gdzie miał nowy przydział, więc wysłali rutynowe zapytanie, co się z nim dzieje.

— I przysłali następcę? — spytała na wszelki wypadek, choć wiedziała, że to mało prawdopodobne: skoro na pytanie mieli udzielić odpowiedzi, to ktoś ją musiał dostarczyć pytającemu.

— Nie. Ale jest załącznik do pytania. Inna wiadomość, która ma wyjaśniać, dlaczego następca Proxmire’a ma opóźnienie i jeszcze nie przybył… Wiadomość oznaczona jako Alfa 7-7-10… Alwyn, rozszyfrowałeś ją już?

Pytanie skierowane było do pomocnika bosmańskiego, który wraz z nim pełnił dyżur.

— Jeszcze nie, sir. Jadę po kolei, a naprzysyłali nam tego naprawdę dużo. Głównie rutynowe przypomnienia o raportach, nowe regulaminy i inne takie śmieci. Samo przejrzenie tego zajmie z dwie godziny. Jeszcze nie zacząłem rozszyfrowywania tego, co ma niższy stopień ważności.

— To poszukaj tej konkretnej wiadomości i rozszyfruj ją poza kolejką — poleciła Metcalf zwięźle.

I podjęła spacer w tę, i z powrotem, czekając, aż będą mogli zapoznać się z treścią wiadomości A-7710.

Od miesięcy już nie myślała ani o jednostce kurierskiej, ani o jej załodze i częściowo czuła się winna z tego powodu.

Ale tylko częściowo, doszła już bowiem do ładu sama ze sobą, akceptując to, że zniszczenie kuriera było nieuniknioną koniecznością, skoro już schodził z orbity. Niestety nie udało im się znaleźć nikogo, kto wiedziałby, jak długo Proxmire i jego załoga mieli przydział do systemu Cerberus. A łajzy zajmujące się łącznością za rządów towarzysza brygadiera Treski nie uznały za potrzebne umieszczenia tej informacji w bazie danych.

Kiedy Harkness i jego pomocnicy włamali się do wszystkiego, do czego mogli, dało się choć sprawdzić, jak wyglądały długości przydziałów innych jednostek kurierskich. Nie na wiele się to zdało, gdyż były one rozmaite — od pięciu miesięcy standardowych do półtora roku. A z komentarzy dołączonych do niektórych wynikało, że przydział tu był formą kary i jego długość zależała od tego, na ile wkurzony był przełożony ukaranego. Udało się także ustalić, że Proxmire rozpoczął dyżur ledwie trzy miesiące wcześniej, toteż optymistycznie założyli, że jego przydział nie powinien się tak szybko zakończyć i że zdążą, nim ktoś zacznie go szukać.

Okazało się właśnie, że byli w błędzie.

— Jest! — oznajmił Lethridge i Metcalf długim skokiem znalazła się obok jego fotela. — Tu jest…

Lethridge urwał, widząc ją obok siebie, bo pojawiła się zupełnie bezgłośnie. Zamrugał gwałtownie powiekami, otrząsnął się i powiedział już ciszej:

— Piszą tutaj, że Proxmire nie zameldował się w kwaterze sektora UB w systemie Shilo, by dostać następny przydział. Jest to standardowa prośba o potwierdzenie, że odleciał stąd wtedy, kiedy powinien. Dalej podają, że jego następca będzie dopiero za dwa miesiące standardowe, czyli będzie miał cztery miesiące opóźnienia. A ten, kto to napisał, zdaje się znał Treskę i przewidział, że ten już dostał szału z powodu braku jednostki kurierskiej, toteż tłumaczy długo i zawile, że wszyscy mają problemy z kurierami, których nagle zrobiło się za mało. Najwyraźniej Urząd Bezpieczeństwa ma mniej jednostek kurierskich, niż sądziliśmy, i często korzystał z kurierów Ludowej Marynarki. A te były i są zajęte koordynowaniem ruchów floty zgodnie z rozkazami McQueen.

— Dzięki Bogu za drobne uprzejmości — mruknęła Metcalf.

— Amen. Natomiast teraz jest kwestia, co mam odpowiedzieć? Mam mu wysłać przygotowaną wiadomość czy tworzymy coś nowego?

— Hmm… — Metcalf zmarszczyła brwi i pobujała się powoli na piętach, myśląc intensywnie.

Oczywiście najlepiej byłoby zostawić decyzję Honor, ale było to niemożliwe z tego samego powodu, dla którego nie mogła poprosić o pomoc McKeona i pozostałych. Cała czwórka znajdowała się bowiem w przestrzeni systemowej. Ramirez i Benson odzyskiwali pełne umiejętności na pokładzie Krashnarka pod nadzorem McKeona. A Honor towarzyszyła im na pokładzie lekkiego krążownika Bacchante do niedawna jeszcze należącego do Urzędu Bezpieczeństwa, by obserwować, jak sobie radzą, i utrudnić im życie niespodziewanymi problemami taktycznymi. Dlatego właśnie kurs jednostki kurierskiej był tak pokręcony i starannie wytyczony — chodziło o to, by utrzymać ją z dala od rejonu ćwiczeń. O tym, że przy okazji posłużyła zapewne za cel dla obu sekcji taktycznych, jej załoga nie wiedziała, bo okręty nie użyły aktywnych sensorów.

Skrzywiła się odruchowo na myśl o szkoleniu — przebiegało zaskakująco sprawnie ale poza jakimiś pięcioma tysiącami jeńców z RMN i Marynarki Graysona, którzy przebywali na Hadesie nie dłużej niż pięć lat standardowych, reszta siedziała tu co najmniej dwa razy tyle. A większość dłużej, choć niewielu podobnie jak Benson pół wieku. Przypomnienie im tego, co niegdyś umieli, i nauczenie posługiwania się nowym sprzętem i nowymi taktykami wymagało czasu. Może z wyjątkiem Benson, która była przypadkiem wybitnym. Harriet Benson miała bowiem dar, może nie aż tak wielki jak Honor Harrington, ale na pewno zbliżony. I jej umiejętności wracały błyskawicznie. Natomiast o większości pozostałych nie sposób było tego powiedzieć.

Dlatego Metcalf miała nadzieję, że nie będą musieli zmierzyć się z okrętami Ludowej Marynarki. Nawet nie musiałyby być obsadzone przez najlepsze załogi, takie jakimi dowodził Lester Tourville na przykład. Wystarczyłyby zupełnie przeciętne, żeby doszło do tragedii…

Zmusiła się, by przestać snuć te pogodne rozważania. Jak na razie szło lepiej, niż się spodziewała, gdy rozpoczynali program szkolenia, i w ogóle znacznie lepiej, niż ośmielała się marzyć, lądując tu, więc może i przyszłość rysowała się bardziej optymistycznie, niż jej się wydawało.

Idealnym tego przykładem było choćby zdobycie Bacchante, który zjawił się tu z załogą równie nieświadomą niczego jak załoga Krashnarka, tyle że w innym celu. Warner Caslet przeprowadził go na orbitę, nie wzbudzając żadnych podejrzeń jego kapitana, tak samo jak miało to miejsce w przypadku towarzysza kapitana Pangborna. Jedynym problemem okazało się to, że okręt przybył tu po świeże warzywa i dla rozrywki załogi, więc trudno było posłać do niego parę promów z uzbrojoną grupą abordażową. Ponieważ okazało się to niemożliwe, Honor zastosowała proste rozwiązanie i towarzysz komandor Vestichov nagle odkrył, że jego okręt jest celem kilkunastu graserów znajdujących się w odległości średnio dwunastu tysięcy kilometrów. Gdy dotarło doń, że to nie awaria systemu kierowania ognia, poddał się wraz z okrętem tak szybko, jak tylko mógł.

W ten sposób lekki krążownik Bacchante został drugą jednostką Floty Elizjum, jak ją ochrzcił Ramirez. Honor z początku omal nie wysłała lekkiego krążownika do Sojuszu, ale w końcu uznała, że dwa okręty ćwiczące wspólnie znacznie przyspieszą szkolenie ludzi — i okazało się to prawdą.

Tyle że w tym konkretnym przypadku dzięki temu, że dysponowali dwoma okrętami, Metcalf niespodziewanie znalazła się w sytuacji, w której musiała podjąć decyzję, nie będąc na to przygotowana. Z jednej strony lepiej byłoby, aby treść odpowiedzi ustalił ktoś lepiej od niej zorientowany, z drugiej im dłużej kurier tkwił na orbicie, tym większe niosło to ze sobą ryzyko. A Simmons musiałby tu przylecieć, bo takich decyzji nie podejmuje się przez radio…

— Odkurz tę przygotowaną odpowiedź, Anson — powiedziała ku swemu zdumieniu zupełnie spokojnie. — Nadaj ją i każ kurierowi odlecieć, zanim jego załoga usłyszy czy zobaczy coś, czego nie powinna.

— Aye, aye, ma’am — potwierdził służbiście Lethridge. Natomiast w jego oczach widać było nowy szacunek wywołany szybkością, z jaką podjęła decyzję.

— Alwyn, słyszałeś rozkazy? — spytał.

— Aye, aye, sir.

— No to nadaj co trzeba.

Podoficer pochylił się nad klawiaturą, a Metcalf poczekała spokojnie, aż na ekranie wyświetli się potwierdzenie wysłania wiadomości. Została przygotowana parę miesięcy temu przez Harknessa i Scotty’ego z polecenia admirał Harrington i nie zawierała nic konkretnego poza potwierdzeniem, że jednostka kurierska odleciała w wyznaczonym terminie do miejsca przeznaczenia. Stworzono je, wykorzystując nagrania oficera łącznościowego obozu Charon, ale bez daty i godziny nagrania. Te komputer miał wstawić automatycznie w chwili emisji.

Sama oficer łącznościowa powiesiła się w celi jakieś cztery miesiące temu, wybierając to zamiast stanięcia przed sądem pod zarzutem mordowania i torturowania więźniów. Metcalf do tej pory nie potrafiła zrozumieć motywów jej postępowania, ale biorąc pod uwagę obciążające ją dowody, nie miała nic przeciwko takiemu obrotowi sprawy. Tamta po prostu wyręczyła kata.

Jedynym ewentualnym problemem mogło być to, że wiadomość nie podawała dokładnie, gdzie udał się kurier. Użyto jedynie ogólnika „do miejsca przeznaczenia”, a to z tego prostego powodu, że nikt nie wiedział, gdzie Proxmire miał się zameldować. Teraz dowiedzieli się, że do systemu Shilo, ale Metcalf zdecydowała się nie aktualizować nagrania. Nie miała na wachcie naprawdę dobrych programistów, a zbyt łatwo było coś zepsuć w gotowej w sumie wiadomości. Ci, którzy wysłali pytanie o Proxmire’a, dobrze wiedzieli, dokąd miał przybyć, toteż standardowa formułka powinna okazać się wystarczająca.

— Wiadomość przyjęta i potwierdzona, ma’am — zameldował Alwyn.

Metcalf skinęła głową i spytała:

— Czy któraś jeszcze jest oznaczona jako wymagająca natychmiastowej odpowiedzi?

— Nie — odparł Lethridge. — Naturalnie większości nawet nie zdążyliśmy rozszyfrować.

— Rozumiem, ale chcę, żeby ten kurier jak najszybciej stąd zniknął. Jeżeli żadna inna wiadomość nie jest oznaczona jako pilna, wymagająca odpowiedzi, to nikt się nie zdziwi, że nie udzieliliśmy odpowiedzi przed wykopaniem kuriera z systemu. Można wysłać mu zgodę na odlot.

— Aye, aye, ma’am.



* * *


— Wiadomość z kontroli lotów bazy Charon — zameldowała Howard.

Heathrow obrócił się wraz z fotelem ku niej, ale wpisywała akurat jakieś polecenia pochylona nad klawiaturą. Po parunastu sekundach uniosła głowę i powiedziała:

— Jedna wiadomość zwrotna przyjęta i zapisana w zabezpieczonym banku danych, sir. I dostaliśmy zgodę na odlot.

— Plan wylotu z systemu?

— Właśnie jest przesyłany, sir — odparła. — Przełączyłam na monitor porucznika Boureta.

— Mam — potwierdził po chwili Bouret.

I zamilkł, studiując podane kursy, przyspieszenia i czasy manewrów. Po chwili mruknął cicho z mieszaniną satysfakcji i niechęci.

— W sumie w porządku, skipper — zameldował. — Generalnie wracamy tak, jak wlecieliśmy, jeśli nie liczyć paru dupereli.

— Czego? — zdziwił się Heathrow, unosząc brwi.

— Drobnych zmian kursu. Ot, taka zabawa kontrolerów naziemnych. Ci tu słyną z takich zachowań. Komandor Jefferies uprzedzał mnie o tym, podając koordynaty systemu.

— No dobrze — westchnął Heathrow. — Jeśli tak się tu bawią, nie mamy wyjścia. Mamy zezwolenie na odlot?

— Mamy, sir — potwierdziła Howard.

— I możemy nawet użyć głównego napędu, skipper — dodał Bouret.

— Łaska UB nie zna granic! — mruknął pod nosem Heathrow i wcisnął przycisk na poręczy fotela.

— Maszynownia — rozległo się w głośniku łączności wewnętrznej.

— Andy, pozwolono nam użyć głównego napędu. Kiedy możemy go mieć do dyspozycji?

— Za jakieś siedem minut, skipper — zapewnił radośnie porucznik Anderson.

— Doskonale. — Heathrow rozłączył się i spojrzał wymownie na Boureta. — W porządku, Justin. Paliwa mamy dość, więc odpal manewrowe i wynosimy się stąd. Na napęd główny przejdziemy, jak tylko Andy będzie gotów.

— Już się robi, skipper — zgodził się z zaskakującą energią Bouret.

I pochylił się nad pulpitem, wpisując polecenia, po czym złapał za drążek sterowy i zameldował:

— Kurs 1-7-8 w tej samej płaszczyźnie. Po czym odpalił silniki manewrowe.

— I tak oto mówimy „żegnaj” słonecznemu Piekłu — dodał z uczuciem Heathrow.



* * *


— No to mamy go z głowy — odetchnęła z ulgą Metcalf, obserwując na ekranie sygnaturę napędu jednostki kurierskiej oddalającej się coraz szybciej od planety.

Kurs, jakim leciał kurier, przebiegał z dala od rejonu ćwiczeń, więc nie powinno już być żadnych niespodzianek aż do wejścia przez niego w nadprzestrzeń.

Uruchomienie głównego napędu przez odlatujący okręt wywołało westchnienie ulgi u części dyżurnej wachty. Reszta pozostała z lekka naburmuszona, jako że nie podobało im się wypuszczanie z systemu jakiejkolwiek, choćby nawet tak małej, ale wrogiej jednostki.

W tej jednak kwestii Metcalf całkowicie zgadzała się z Honor. Znacznie sprytniejszym i bezpieczniejszym dla nich wszystkich posunięciem było odsyłanie kurierów przy zachowaniu pozorów normalności niż zmienianie systemu Cerberus w czarną dziurę dla wszystkiego, co doń wleci. Ten kurier należał do Ludowej Marynarki, toteż istniała minimalna szansa, że jego załoga zauważy jakieś drobne zmiany w zachowaniu członków kontroli lotów bazy Charon. Jeśli załoga kuriera była choć trochę podobna do oficerów, których Metcalf spotkała na okręcie flagowym Tourville’a, to nie będą wręcz chcieli wiedzieć niczego więcej, niż muszą na temat zwyczajów i zasad postępowania UB.

Kiedyś żywiła przekonanie, że niektórzy oficerowie Royal Manticoran Navy posuwają się zbyt daleko w odwiecznej rywalizacji z oficerami Royal Manticoran Marine Corps. Nawet jednak najbardziej zatwardziali z ich grona niechętnie, ale jedynie przyznawali, że Marines także należą do gatunku homo sapiens. Oficerowie Ludowej Marynarki nie mieli podobnych złudzeń w stosunku do funkcjonariuszy Urzędu Bezpieczeństwa — być może człowiek pochodził od małpy, ale ubecy na pewno pochodzili od innej małpy niż reszta ludzkości.

Uśmiechnęła się lekko, bynajmniej nie zamierzając kwestionować tego twierdzenia, i przyznała w duchu, że gdyby nie to, że musiała dokonać egzekucji pierwszej jednostki kurierskiej wraz z załogą, prawdopodobnie upierałaby się przy przejęciu drugiej. Obojętne czy należała do UB, czy do Ludowej Marynarki, taką jednostkę bez żadnych dylematów można byłoby wysłać z prośbą o pomoc. Sytuację radykalnie zmienił fakt, iż ktoś czekał na odpowiedź w kwestii zaginięcia poprzedniego kuriera.

Najbliższym systemem, co do którego można było mieć pewność, że mimo kontrofensywy Ludowej Marynarki pozostał w rękach Sojuszu, był Trevor Star. Oddalony o sto trzydzieści pięć lat świetlnych z małym hakiem. Nawet jednostka kurierska potrzebowałaby prawie dwudziestu dni na dotarcie tam. Dwóch tygodni, gdyby załoga zdecydowała się na wariackie ryzyko i weszła w pasmo iota. Ten, kto wysłał zapytanie o Proxmire’a, znajdował się na pewno dużo bliżej. I jeśli kurier nie wróciłby z odpowiedzią, istniało spore prawdopodobieństwo, że tenże ktoś zdecyduje się sprawdzić, co też dzieje się z listonoszami Urzędu Bezpieczeństwa wysłanymi do systemu Cerberus. A jeśli zdecydowałby się na to, to raz, że nie wysłałby jednego okrętu, a dwa, że zjawiłyby się one znacznie szybciej niż jakikolwiek wysłany z Trevor Star.

— Mam tu jeszcze coś ciekawego, Gerry — powiedział nieswoim głosem Lethridge.

Metcalf obróciła się na pięcie, słysząc tę dziwną mieszankę podniecenia, obawy i niecierpliwości.

— Co takiego? — spytała, podchodząc.

— Komputer właśnie skończył odszyfrowywać następną wiadomość i wygląda na to, że będziemy mieć gości.

— Gości?! — spytała dziwnie ostro. Anson uśmiechnął się i wyjaśnił:

— Ano gości. Ludowa Marynarka, jak się okazuje, nie spoczęła na laurach. Tym razem odbili Seabring i chcą go zatrzymać. Planują postawić na podejściach do systemu pole minowe i rozmieścić tam zdalnie sterowane stanowiska artyleryjskie. Ażeby to zrobić, potrzebują od cholery i trochę robotników.

— A co to ma z nami wspólnego?

— Ano to, że z tej okazji Urząd Bezpieczeństwa zdecydował się czasowo rehabilitować część więźniów politycznych przebywających tutaj. Chcą po drodze wstąpić po nich z transportowcami i zabrać ze siedemdziesiąt tysięcy potrzebnych do rozstawienia i uruchomienia w przestrzeni tego całego złomu.

— Transportowce?! — Oczy Metcalf rozbłysły. — Doskonale! Tego właśnie potrzebujemy!

— Pewnie — zgodził się bez entuzjazmu Lethridge. — Tylko widzisz, one nie przylecą tu same…

— Co chcesz przez to powiedzieć?!

— Powiedziałem, że chcą utrzymać Seabring, Gerry. A wygląda na to, że mieszkańcy tego systemu zdecydowanie woleli naszą okupację od wolności w Ludowej Republice. Więc Urząd Bezpieczeństwa wysyła tam jakiegoś towarzysza generała wraz z równowartością dwóch dywizji w batalionach interwencyjnych. Tyle że wyposażonych w ciężką artylerię: pancerze, promy szturmowe, a nawet ciężkie czołgi, nie wiedzieć po co. Ponieważ cała wyprawa odbywa się pod rozkazami UB, ktoś w ich dowództwie sektora w systemie Shilo zdecydował, że łatwiej załatwić wszystko za jednym zamachem, bo wtedy wystarczy jedna eskorta konwoju.

— Chcesz mi powiedzieć, że lecą tu dwie dywizje ubeków z ciężką bronią? — spytała ostrożnie Metcalf.

— Pies z nimi tańcował — prychnął Lethridge. — Chcę ci powiedzieć, że leci tu cała kupa ubeckich krążowników liniowych i ciężkich krążowników, drobiazgu w stylu niszczycieli nie licząc.

— O cholera! — westchnęła już bez cienia radości Metcalf.

— Właśnie. I możemy się ich spodziewać w ciągu trzech tygodni. I jeszcze jedno: jakoś nie mogę sobie wyobrazić, by jeśli zjawi się tu tylu wyższych rangą ubeków naraz, wystarczyło im pogadanie przez radio czy nawet pooglądanie na ekranie towarzysza brygadiera Treski. A to oznacza poważne kłopoty.



Rozdział XLIV

— To wielka siła — oceniła Harriet Benson. — I wielkie prawdopodobieństwo, że coś pójdzie źle… wystarczy, że jeden okręt nie zrobi tego, czego się po nim spodziewamy…

— Masz całkowitą rację — zgodziła się Honor.

Wraz z najbliższymi współpracownikami zapoznała się właśnie z pełnym wykazem okrętów, które miały wkrótce przybyć z systemu Shilo. Lista była krótka, ale robiła wrażenie: dwa krążowniki liniowe Wallenstein i Farnese, trzy ciężkie krążowniki Ares, Huan-Ti i Ishtar — sądząc po nazwach jednostki klasy Mars — oraz lekki krążownik Seahorse najpewniej nowej klasy zbliżonej do dawnych fregat tak jak Bacchante. Co do krążowników liniowych ich nazwy wskazywały na klasę Warlord. A to była tylko lista potwierdzonych okrętów. Z pewnością będzie ich więcej, bo powinny dojść jeszcze dwa, trzy niszczyciele niezbędne tak do eskortowania konwoju, jak i do dalekiego zwiadu w systemie planetarnym. Najwyraźniej cały konwój organizowano na gwałt i UB nadal nie było pewne, jakie jeszcze jednostki będzie mieć do dyspozycji w chwili jego odlotu. Zamiast niszczycieli mogą być lekkie krążowniki, jako że Urząd Bezpieczeństwa dziwnie nie przejawiał najmniejszego zainteresowania niszczycielami, i to od samego początku tworzenia swej prywatnej floty. Honor nie bardzo wiedziała, dlaczego tak właśnie było, ale podejrzewała, iż powodem jest przekonanie władz Urzędu Bezpieczeństwa o nieuchronności konfrontacji ze zbuntowanymi jednostkami Ludowej Marynarki. A w takim wypadku niszczyciel zawsze stał na przegranej pozycji, bo wszystkie pozostałe klasy okrętów były nieporównanie od niego silniejsze. Skoro jednak UB kierowało się zasadą „im większy, tym lepszy”, ciekawostką było, iż nigdzie nie natrafiła na informację, aby posiadało na stanie dreadnoughty czy superdreadnoughty.

Podejrzewała, że albo uznano, iż wymagają zbyt licznej obsady, a ludzie mogą przydać się bardziej gdzie indziej, albo też któryś z członków Komitetu doszedł do słusznego wniosku, że każda paranoja musi mieć granice, i zabronił UB posiadania okrętów liniowych, zmniejszając przez to zagrożenie ze strony prywatnej floty. W tej chwili miało to zgoła marginalne znaczenie, zwłaszcza dla nich.

— Harriet ma rację, ma’am — powiedział cicho Caslet. — Jednostki klasy Warlord to duże okręty. Przynajmniej tak duże jak wasze klasy Reliant. Wiem, że żadne z was nie miało za bardzo okazji zwiedzić Tepesa, ale ja miałem. Warlordy są gorzej wyposażone elektronicznie, za to silniej uzbrojone, by zrównoważyć tę różnicę. To groźny przeciwnik.

— Nie wątpię — zgodziła się Honor. — I wiem, że Harriet ma rację w innej kwestii: im więcej okrętów będzie przeciwko nam, tym większa możliwość, że coś pójdzie nie po naszej myśli. Ale wydaje mi się, że oboje przeoczyliście jeden drobny szczegół. W tym wypadku jest bez znaczenia, czy byłyby to niszczyciele, czy superdreadnoughty. Dla nich wszystkich będzie to rutynowy przystanek w celu zebrania niewolników w ich własnym systemie planetarnym. Nikt na ich pokładach nie ma podstaw do jakichkolwiek podejrzeń, więc będą przestrzegali standardowych procedur, czyli zachowywali się tak jak wszyscy dotąd. Transportowce i eskorta pozostaną razem i spokojnie dolecą na orbitę. A wtedy będą nasze. Jedyne, czego się boję, to to, że być może będziemy zmuszeni zniszczyć jeden z okrętów, zamiast go zdobyć, by unaocznić dowódcom pozostałych, co im grozi w razie próby oporu. Natomiast jeśli choć jeden okręt nie będzie się tak zachowywał i zostanie gdzieś z tyłu, wtedy znajdziemy się w opałach, bo może zdążyć uciec. Jeśli mu się to uda, to jesteśmy martwi. Tylko prawdę mówiąc, nie widzę powodu, dla którego nie miałby trzymać się reszty konwoju…

Wzruszyła ramionami i umilkła.

McKeon niechętnie przytaknął ruchem głowy, nie mogąc znaleźć błędu w jej rozumowaniu. Wyglądał, jakby rozgryzł właśnie coś wyjątkowo kwaśnego, ale podobnie prezentowali się wszyscy obecni… Poza Honor.

Nie można było powiedzieć, że tryskała radością, ale na pewno czuła ulgę. Nie była wcale taka pewna zwycięstwa, jak można by sądzić z jej słów, ale miała serdecznie dość niewiadomego i oczekiwania na kłopoty. Teraz wiedziała, czego się spodziewać, i miała świadomość, że przybycie konwoju będzie na swój sposób rozstrzygające. Jeżeli przegrają, to zginą, gdyż UB będzie miało dość sił, by odbić Styx i zdobyć, nie zaś zniszczyć resztę planety. Jeżeli zaś wygrają i zdobędą te okręty, będą dysponowali realną możliwością ewakuacji większości ludzi. Nie będzie to naturalnie koniec problemów, ale bardzo poważny krok we właściwą stronę.

— Skoro już prowadzimy teoretyczne rozważania, to może tak trochę optymizmu — zaproponowała, gdy milczenie zaczęło się przedłużać. — Ma tu przybyć pięć transportowców klasy Longstop. Na nie ma zostać załadowanych siedemdziesiąt tysięcy niewolników z Piekła, a już będą miały na pokładach czterdzieści jeden tysięcy techników i specjalistów, dwadzieścia cztery tysiące członków batalionów interwencyjnych i osiem tysięcy personelu pomocniczego. To ponad sto czterdzieści tysięcy ludzi łącznie, a nie jest to szczyt ich możliwości, bo z danych taktyczno-technicznych wynika, że każdy transportowiec przewidziany jest do przewozu czterdziestu tysięcy osób, załogi nie licząc. Ciekawostką jest, dlaczego Urząd Bezpieczeństwa nie wykorzystuje w pełni tych możliwości przewozowych, ale to już nie nasz problem.

— A nie ma nic na ten temat w korespondencji, którą dostaliśmy? — spytała Benson.

— Ani słowa — poinformowała ją Honor. — Sądzę, że chcą jeszcze kogoś zabrać po drodze, ale nie to jest ważne. Istotne jest, że możemy załatwić ewakuację dla dwustu tysięcy ludzi, i to biorąc pod uwagę jedynie transportowce. Każdy krążownik liniowy ma załogę liczącą dwa tysiące dwustu ludzi, co daje cztery tysiące czterystu, plus cztery ciężkie krążowniki, wliczając Krashnarka, to cztery tysiące, co daje nam ponad dwieście osiem tysięcy ludzi.

— Ale i tak będzie nam brakowało miejsca dla stu osiemdziesięciu sześciu tysięcy — zauważył z niechęcią do samego siebie McKeon.

— Jeżeli brać pod uwagę teorię, to tak — odezwał się Fritz Montoya zaproszony jako najlepszy specjalista od systemów podtrzymywania życia. — Każdy transportowiec ma z założenia olbrzymią rezerwę w pokładowych systemach podtrzymywania życia. W przypadku jednostek klasy Longstop można bez ryzyka przewozić każdym po pięćdziesiąt tysięcy ludzi, a sądzę, że maksymalnie wytrzymają pięćdziesiąt sześć do pięćdziesięciu siedmiu tysięcy. Więcej bym nie ryzykował, chyba że przez naprawdę krótki czas; znacznie gorsza będzie ciasnota niż obciążenie przetworników tlenu czy odpadków. Ponieważ jednak są to wojskowe transportowce, zostały zaprojektowane z dużymi ładowniami na sprzęt, który nie jest nam potrzebny. Pozbywając się go, uzyskamy miejsce, a przy wykorzystaniu systemów podtrzymywania życia z promów i pinas znajdujących się na Styksie być może uda się każdym przewieźć sześćdziesiąt tysięcy. Nie będzie to łatwe i miłe, ale powinno się powieść.

— Nie pomyślałem o promach — przyznał McKeon. I zamyślił się głęboko — na szczęście na krótko.

— Masz rację, jeśli chodzi o sprzęt — przyznał po chwili. — Transportowce klasy Longstop są wolne, ale pakowne, bo zaprojektowano je tak, by każdy przewożony oddział miał w ładowniach pełne wyposażenie i uzbrojenie. Każdy w związku z tym będzie też miał na pokładzie promy i pinasy zarówno w ładowniach, jak i na pokładach hangarowych. A my możemy zacumować je na kadłubach, bo okręty Ludowej Marynarki mają znacznie więcej stanowisk cumowniczych dla małych jednostek niż nasze.

— Chcesz tam także umieścić ludzi? — spytał Ramirez.

— Nie, ludziom wygodniej będzie w ładowniach, ale jeśli podłączymy wszystkie systemy podtrzymywania życia promów i pinas z pokładowym transportowca, będziemy dysponowali zapasem na wypadek awarii i wtedy rzeczywiście możemy do maksimum wykorzystać możliwości pokładowego systemu.

— Nawet bez liczenia na tak drastyczne rozwiązania, to i tak dwieście osiemdziesiąt pięć tysięcy — wtrąciła Honor, unosząc głowę znad zwykłego papierowego notesu, w którym prowadziła obliczenia.

— Zgadza się — potwierdziła Cynthia Gonsalves. — Ale nie podoba mi się to. Taka delikatna prowizorka może w każdej chwili się rozlecieć. Kiedy coś się zepsuje, zginą ludzie. Nim Honor zdążyła jej odpowiedzieć, zrobił to Ramirez.

— Fakt, ale z drugiej strony jeżeli systemy będą działały, zdołamy ewakuować wszystkich. A jeśli nie uda nam się uciec, i tak zginiemy. Chyba że ktoś z obecnych zna sposób, jak możemy w nieskończoność utrzymywać tę planetę. I pokonać czarnych… a potem Ludową Marynarkę, którą wezwą na pomoc.

— Oczywiście, że nie zdołamy utrzymać Piekła — obruszyła się Gonsalves. — Wiem o tym, ale nie lubię liczyć na prowizorkę, jeśli od tego zależy życie.

— Ja też nie — zgodził się Gaston Simmons. — Ale bardziej martwi mnie te sto tysięcy, dla których nie mamy transportu. Nie patrzcie tak na mnie: uważam, że lady Harrington ma rację i zdobędziemy ten konwój. Nie mamy innego wyjścia, mówiąc brutalnie, więc lepiej, żebyśmy tego dokonali. W przeciwnym razie lepiej od razu palnąć sobie w łeb; nie będziemy się przynajmniej męczyć. Problem z tymi, których nie zdołamy upchnąć na pokładach tych okrętów. Co z nimi zrobimy? Zostawimy?

— Nie! — oznajmiła twardo Honor i wszyscy jak na komendę spojrzeli na nią. — Nie zostawimy nikogo, kto chce stąd uciec. Ani jednego człowieka.

— Ale jeśli nie będziemy w stanie ich ewakuować… — zaczęła Gonsalves.

— Skoro nie zdołamy zabrać wszystkich równocześnie, mając do dyspozycji okręty, o których wiemy, to wyślemy tylu, ilu się da. W pierwszej partii — przerwała jej Honor.

— W pierwszej partii? — powtórzył ostrożnie McKeon.

— Właśnie. — Honor uśmiechnęła się bez śladu wesołości. — Zakładając, że zdobędziemy ten konwój, przystosujemy transportowce, by mogły zabrać jak najwięcej ludzi, zapakujemy je maksymalnie i wyślemy w drogę. A okręty zostaną tu.

McKeon zmarszczył brwi — zaczynał podejrzewać, do czego Honor zmierza, i ani trochę mu się to nie podobało. Co nie znaczyło, by widział jakąkolwiek alternatywę.

— Zatrzymamy okręty… — powtórzył Ramirez i przekrzywił głowę, przyglądając się Honor z namysłem. — Czy pani myśli o tym, co myślę, że pani myśli, ma’am?

— Prawdopodobnie. — Tym razem w krzywym uśmiechu Honor pojawił się cień rozbawienia. — Nie wiemy, kto przybędzie po tym konwoju, ale mając dwa krążowniki liniowe i cztery ciężkie plus lżejsze jednostki, będziemy dysponowali początkami całkiem sensownej eskadry. Nawet jeśli obsadzimy je szkieletowymi załogami, będziemy w stanie dogonić i przechwycić później przybywające okręty, gdyby ich kapitanowie coś podejrzewali i nie weszli na orbitę. Poza tym, mając silny element mobilny, można pomyśleć o bardziej elastycznej obronie na wypadek, gdyby przeciwnik zjawił się w dużej sile.

— Pomysł mi się podoba — przyznała Benson. — Tylko czy przypadkiem nie jest zbyt ambitny? Wiem, jak trudno mi przypomnieć sobie stare umiejętności i przyswoić nową wiedzę, a zostały nam trzy tygodnie. Skąd weźmiemy załogi dla tylu okrętów?

— Warner — Honor spojrzała pytająco na Casleta. — Lepiej znasz wymogi liczebności załóg, jeśli chodzi o okręty Ludowej Marynarki, niż ktokolwiek z nas. Jaka minimalna załoga jest potrzebna, by krążownik klasy Warlord był zdolny do walki?

— Trochę trudno mi to określić, ma’am, bo nigdy na żadnym nie służyłem — przyznał Caslet, pocierając lewą brew. — Trzeba to zrobić drogą eliminacji. O Marines można zapomnieć, bo przydaje się tylko w ekipach awaryjnych… Zostaje normalna załoga licząca tysiąc dziewięciuset ludzi. Można zredukować załogę maszynową o połowę, czyli o dwieście pięćdziesiąt osób…

— Jak to o połowę? — zdziwił się McKeon.

— A tak to, że nasi mechanicy są gorzej wyszkoleni od waszych, więc trzeba ich mieć więcej na pokładzie, by osiągnąć zbliżone do waszych rezultaty — wyjaśnił Caslet. — Ta redukcja będzie naprawdę odczuwalna tylko w ekipach usuwających zniszczenia. Nieobecność Marines jeszcze pogorszy sprawę.

— Fakt — zgodziła się Honor. — Należy jednak pamiętać, że każde starcie musi być krótkie i szybko rozstrzygnięte, bo inaczej i tak je przegramy. W tych warunkach ekipy awaryjne tracą poważnie na znaczeniu.

— Według mnie to zbytni optymizm — zaprotestował McKeon. — Ale w sumie musimy gdzieś zaryzykować. Dobra, Warner. Z kogo jeszcze możemy zrezygnować?

— Jeśli zredukujemy obsady dział i wyrzutni do minimum niezbędnego do prowadzenia samodzielnego ognia w przypadku odcięcia od centralnego systemu kierowania ogniem i zrezygnujemy z obsady pokładu hangarowego, da nam to trzysta dwadzieścia pięć osób. Nie wydaje mi się, by można było załogę bardziej zredukować, nie tracąc poważnie na zdolności bojowej okrętu.

— Razem ośmiuset siedemdziesięciu pięciu — podsumowała Honor. — Czyli na każdy okręt potrzebujemy tysiąc trzysta osób.

— Tysiąc trzysta dwadzieścia pięć według moich obliczeń, ma’am — sprzeciwił się McKeon z uśmiechem. — Ale to drobna różnica, prawda?

— Nie szkodzi — uśmiechnęła się Honor. — A tak w ogóle to nieuprzejmie jest wytykać komuś jego słabe strony.

— To nie ja wytykam — odciął się McKeon z niewinnym uśmiechem.

Pozostali wyglądali na wygłupionych, wyczuwając, że nie łapią podtekstów, a więc i nie rozumieją sensu rozmowy. Zbyt krótko znali Honor, by móc zrozumieć w czym rzecz, ale i tak nieco rozładowało to napięcie.

— Niech już będzie, że to ja — przyznała z westchnieniem. — Z twoich obliczeń wynika, że obie jednostki klasy Warlord będą wymagały dwóch tysięcy sześciuset pięćdziesięciu ludzi załogi.

— Też mi tyle wyszło — zgodził się McKeon. Honor spojrzała na Casleta i spytała:

— A o ile możemy zredukować załogę krążownika klasy Mars?

— Mniej więcej o tyle samo, ma’am. O około czterdzieści procent.

— Czyli na obsadzenie każdego potrzebujemy po około sześciuset ludzi — oceniła Honor, biorąc się do liczenia. — Razem dwa tysiące czterystu… plus dwa tysiące sześćset… nie licząc obu lekkich krążowników, wychodzi pięć tysięcy pięćdziesięciu. Razem z nimi około sześciu tysięcy. Zgadza się?

— Nie podoba mi się aż taka redukcja załóg, ale Warner wie, co mówi — ocenił McKeon. — Powinno się udać, zwłaszcza jeśli będą strzelały tylko z jednej burty, a przy dobrym manewrowaniu jest to osiągalne… W tych warunkach sześć tysięcy brzmi rozsądnie.

Ramirez i Benson przytaknęli bez słowa. A Gonsalves i Simmons poszli ich śladem, choć z pewnym ociąganiem. Najmniej zadowolona była Gonsalves, ale i jej potwierdzenie było zdecydowane.

— Mamy około pięciu tysięcy jeńców z flot Sojuszu, którzy nie zdążyli jeszcze wszystkiego zapomnieć, bo nie siedzą tu aż tak długo — przypomniała Honor. — I szkolimy w tej chwili tysiąc ośmiuset ludzi spośród dłużej tu przebywających… czyli będziemy mieli o ośmiuset więcej, niż musimy mieć.

— A kim obsadzimy inne okręty, które się tu zjawią? — spytała Benson. — Wiadomo, że eskorta będzie liczniejsza; załóżmy, że zdołamy je zdobyć wszystkie. Jeśli się to uda, możemy nie mieć dość ludzi. Wystarczą jeszcze dwa ciężkie krążowniki i…

— Wątpię, byśmy znaleźli dla nich załogi — wtrącił posępnie Simmons. — Za trzy miesiące bez problemów, ale nie teraz. Większość naszych ludzi to wyszkolony personel jakiejś floty, ale potrzebujemy czasu, by im przypomnieć, co umieli, i przeszkolić na nowym sprzęcie. A tego czasu niestety nie mamy. Zresztą lwiej części tych jeńców z Sojuszu także przydałby się choć krótki kurs przypominający, nim poślemy ich do walki.

— Fakt — zgodziła się Honor. — Natomiast prawdopodobnie będziemy mieli dość ludzi, by obsadzić maszynownie i łączność na wszystkim, co zdobędziemy. To po około pięćdziesiąt osób na okręt. A w ten sposób zdołamy upakować więcej chętnych do ewakuacji na każdy.

— I pamiętajcie, że okręty mają większą rezerwę mocy systemów podtrzymywania życia niż jakiekolwiek inne jednostki kosmiczne, nawet transportowce — dodał Montoya. — Projektanci zakładają dużą rezerwę na wypadek uszkodzeń. Spokojnie możemy zwiększyć liczby ludzi na każdym o pięćdziesiąt procent, a i tak pozostanie spory margines bezpieczeństwa. Sądzę, że wcześniej skończy nam się miejsce niż możliwości systemu.

— W ten sposób zdołamy wywieźć jeszcze co najmniej ze cztery-pięć tysięcy… — powiedział Ramirez, patrząc gdzieś w dal. — Podoba mi się to.

— Ja nie jestem aż tak zachwycona — przyznała Benson — ale nie widzę innej możliwości. No dobrze, zakładając, że wszystko pójdzie po naszej myśli, dokąd wyślemy transportowce?

— Do Trevor Star — odpowiedział bez wahania McKeon. — To jedyny system, który na pewno pozostał w rękach Sojuszu, bo jest zbyt ważny. A jeśli okazałoby się, że nie pozostał, to znaczy, iż sytuacja wygląda tak źle, że możemy w ogóle nic nie robić i czekać na egzekucję, bo Sojusz przegrywa całą wojnę. Sądzę jednak, że gdyby tak było, tobyśmy o tym usłyszeli.

— Co do tego, że Trevor Star z pewnością pozostał w naszych rękach, masz rację… — Honor potarła czubek nosa. — Ale trzeba wziąć pod uwagę, że wyślemy ich w transportowcach Ludowej Marynarki z eskortą okrętów także zbudowanych w Ludowej Republice. Po rajdach, o których wiemy, nasi będą wszędzie strasznie podejrzliwi i skłonni wpierw strzelać, a potem sprawdzać do kogo. Zwłaszcza w tak ważnych strategicznie systemach jak Trevor Star…

— Bardzo chciałbym wrócić do domu… — powiedział niespodziewanie miękko Ramirez — ale zgadzam się, że to może być nader ryzykowne rozwiązanie.

— Nie mówię, że nie jest ryzykowne. Ale z podobną reakcją należy liczyć się wszędzie, a w Trevor Star na pewno stacjonują takie siły, że nasz konwój nie zostanie potraktowany jako śmiertelne zagrożenie przez jakiegoś nerwowego kontradmirała. — McKeon obstawał przy swoim. — Poza tym to najbliższe pewne miejsce, do którego możemy się udać, a to oznacza krótszą podróż, a więc i mniejsze prawdopodobieństwo awarii któregoś systemu podtrzymywania życia.

— Istotne argumenty — zgodziła się Gonsalves. — I jeszcze jedno: sprawdźcie parametry kompensatorów i napędów tych transportowców. To cywilne transportowce przystosowane do potrzeb wojska, których od lat używano na terenie Ludowej Republiki. Najprawdopodobniej Urząd Bezpieczeństwa skorzystał z nich, bo były bez trudu dostępne. Natomiast są one wolne, znacznie wolniejsze od typowych transportowców wojskowych, których należałoby użyć tak blisko linii frontu. Nie będą w stanie skorzystać z wyższego pasma niż delta, a my jesteśmy naprawdę daleko od swoich… Podróż do Trevor Star i tak potrwa około pięćdziesięciu dni, co da czterdzieści dni pokładowych, ale to i tak bardzo długi czas pracy systemów podtrzymywania życia pod pełnym obciążeniem. Jeśli zdecydujemy się wysłać je w jeszcze dłuższą drogę…

Nie dokończyła, tylko wymownie wzruszyła ramionami.

— Wiem — zgodziła się Honor i energiczniej potarła czubek nosa.

Potem westchnęła i przyznała:

— Wolałabym je wysłać do Manticore albo chociaż do Yeltsin, ale oboje macie rację. Im krótszy czas przelotu, tym lepiej. Natomiast ich kapitanowie będą musieli naprawdę ostrożnie postępować, gdy tylko wyjdą z nadprzestrzeni.

— Ostrożność to nie problem, kiedy się człowiek trzęsie ze strachu — zapewnił ją McKeon. — Wiem coś o tym.

— Zgadza się — uśmiechnęła się krzywo Honor. — W takim razie, Cynthia i Fritz, chcę, byście sporządzili ostrożne szacunki aktualnych możliwości systemów podtrzymywania życia na każdym z okrętów. Gaston, zajmij się przygotowaniem list ewakuacyjnych. Potrzebuję, i to jak najszybciej, trzech: tych, którzy powinni polecieć w pierwszej turze, zakładając, że wyślemy same transportowce, tych, którzy najbardziej nadadzą się do załóg zdobytych okrętów, i tych wszystkich, którzy chcą się stąd wydostać, a nie znajdą się na dwóch poprzednich listach. Dobrze byłoby też mieć przygotowany spis kolejności ewakuacji, w razie gdybyśmy dysponowali dodatkowymi miejscami. Nie chcę, żeby doszło do jakiejkolwiek paniki czy zamieszek, kiedy już rozpoczniemy załadunek.

— Naturalnie, ma’am. Może dobrze byłoby zorganizować loterię albo coś w tym stylu?

— To już zostawiam tobie, przynajmniej do czasu sporządzenia List. Wolałabym, aby załogi okrętów składały się z ochotników, ale potrzebujemy każdego mającego doświadczenie, kto nie spędził tu zbyt wiele czasu. Spróbuj namówić do współpracy opornych bohaterów, jeśli się tacy znajdą. Jeżeli ci się nie uda, zrób ich spis i ja spróbuję z nimi porozmawiać.

— Oczywiście, ma’am.

— Alistair: ty i Jesus jesteście odpowiedzialni za jak największe przyspieszenie programu szkoleniowego. Gaston ma rację: musimy wszystkim odświeżyć pamięć. Dlatego chcę, żeby ci, którzy teraz są na obu okrętach, zakończyli kurs w ciągu siedemdziesięciu dwóch godzin, a program następnego został skrócony do tygodnia.

— To strasznie krótko! — zaprotestował McKeon.

— Wiem, ale nie mamy więcej czasu — ucięła Honor. — Zwiększcie w każdej turze liczbę tych, którzy mają najkrótszą przerwę. Będą w stanie pomóc pozostałym, równocześnie przypominając sobie to, czego zapomnieli. Wolę mieć na wpół wyszkolone załogi, niż wcale ich nie mieć. Najsłabszymi obsadzimy okręty eskortujące transportowce. Można też przygotować plan dalszego szkolenia już na pokładach zdobycznych okrętów, jeżeli będziemy mieli na to czas. Chcę, żeby byli w stanie przynajmniej się bronić i uciekać w razie niemożności obrony.

— Rozumiem — powiedział McKeon poważnie.

— Dobrze. Harriet, chciałabym cię zostawić jako dowódcę Krashnarka, ale obawiam się, że bardziej cię będę potrzebowała w centrum ogniowym. Przynajmniej tym razem. Tutaj też musimy przyspieszyć szkolenie. Odpuściliśmy sobie po wyszkoleniu czterech kompletnych wacht, ale stanowiska i programy kontroli ognia obrony systemowej i uzbrojenia pokładowego są bardzo podobne, więc można przeszkolić w ich obsłudze ilu tylko się da bez konieczności używania do tego symulatorów okrętowych.

— Można, ma’am — potwierdziła Benson.

A Honor uśmiechnęła się jak zwykle krzywo i zwróciła się do Casleta:

— Jeśli chodzi o ciebie, to chcę, żebyś był w każdej chwili do dyspozycji wszystkich, i to dosłownie przez całą dobę. Pamiętam, że mają się zjawić okręty UB, a nie Ludowej Marynarki, ale i tak wiesz o nich, o zasadach łączności i innych codziennych drobiazgach więcej niż ktokolwiek z nas. A w tej sytuacji właśnie drobiazg może być istotny. Jestem zresztą pewna, że każdy będzie miał do ciebie sporo pytań. I jeszcze jedno: jeżeli wpadniesz na coś, na cokolwiek, co może okazać się sensowną sugestią, nie wahaj się, tylko natychmiast ją przedstaw.

— Oczywiście, ma’am. — Caslet odwzajemnił jej uśmiech. A Honor poczuła głęboką satysfakcję, wyczuwając zmianę jego emocji. Była stopniowa, a pretensja do samego siebie za „dezercję” pozostała, ale była znacznie słabsza i przytłumiona przez inne uczucia. Prawdę mówiąc, wątpiła, by kiedykolwiek całkowicie zniknęła, jako że Warner był człowiekiem uczciwym i honorowym, ale miała nadzieję, że z czasem dojdzie do ładu sam ze sobą i zaakceptuje cenę, którą musiał zapłacić, by móc zrobić to, co uznał za słuszne. Zawsze tak było z tego typu ludźmi.

Admirał lady Honor Harrington rozejrzała się po sali.

Zdawała sobie oczywiście sprawę, że jej plan był wariactwem. Ale nie była to pierwsza zwariowana operacja, jaką zaplanowała. A wszystkie poprzednie przeprowadziła. I kończyły się one sukcesami. Zawiodła tych ludzi dalej, niż sami podejrzewali, że zdołają dotrzeć. I miała zamiar dowieść ich wszystkich w bezpieczne miejsce, gdy planowane właśnie wariactwo zostanie do końca zrealizowane.

— No dobrze, moi drodzy — oświadczyła spokojnie. — Skoro uzgodniliśmy co trzeba, bierzmy się do pracy.



Rozdział XLV

Towarzysz komandor porucznik Heathrow uśmiechnął się leniwie do wspomnień. Za rufą jednostki kurierskiej zostawała Lois, jedyna zamieszkana planeta w systemie Clarke. Co prawda spotkanie z najstarszym rangą oficerem UB w systemie, niejakim towarzyszem pułkownikiem White’em nie było niczym miłym, ale na szczęście nie tylko z nim miał do czynienia. Na wspomnienia duży wpływ miało też to, że Lois posiadała jedne z najwspanialszych plaż w całej Ludowej Republice. A jego i całą załogę powitano w tradycyjny w Ludowej Marynarce sposób. Kapitan Olson dowodzący pikietą stacjonującą w systemie i jego pierwszy inżynier zdołali dzięki kreatywnemu podejściu do informacji o ewentualnych problemach z jednym z węzłów napędu uzasadnić dodatkowy pobyt wszystkich na plaży. I to przez cały planetarny dzień.

Był to najlepszy dowód na to, że czasami służba na jednostkach kurierskich miała swoje zalety. Jak też na to, że slogan werbunkowy: „Zaciągnij się do marynarki, zwiedzisz galaktykę”, nie jest do końca bezczelnym kłamstwem.

Prawie zachichotał, ale dobry humor zaraz mu przeszedł, gdy pomyślał o następnym przystanku. Westchnął i wyprostował oparcie fotela. Konieczność oddalenia się do systemu Danak nie była miłą perspektywą. Siły UB stacjonujące w systemie Clarke były niewielkie i większość czasu spędzały na typowo policyjnej pracy. Heathrow podejrzewał, że spokój i ciepły klimat Lois rozleniwiły nie tylko mieszkańców, ale i funkcjonariuszy Urzędu Bezpieczeństwa. I nastroiły ich życzliwiej do życia i ludzi. Tak z pewnością było w przypadku personelu Ludowej Marynarki — jak długo znajdowali się w bazie orbitalnej mieszczącej sztab, wszyscy zachowywali się jak wszędzie. Natomiast ledwie znaleźli się na Lois, służbistość i pośpiech znikały i doskonale wtapiali się we wszechobecną kulturę surferów. Z tego co miał okazję zobaczyć, podobnie rzecz się miała z ubekami.

Niestety zupełnie inaczej miały się sprawy w systemie Danak. I nie tylko dlatego, że zamieszkana planeta, czyli Danak Alfa znajdowała się dalej od systemowego słońca (gwiazdy typu G8) niż Lois od swojego (gwiazdy typu G1), przez co było tam zimniej. Pogoda na planecie Danak Alfa charakteryzowała się dużym zachmurzeniem i opadami — z zasady deszczu, ale zdarzały się i inne niemiłe komponenty wulkanicznego pochodzenia. A i tak pogoda była tam nieporównanie lepsza niż na drugiej planecie systemu uznanej za nadającą się do kolonizacji, czyli Danak Becie. Z tego co Heathrow wiedział, nikt poza zespołem zwiadu kartograficznego nie wyraził życzenia odwiedzenia jej, nie wspominając o zamieszkaniu.

Danak był jednakże zasiedlony, w przeciwieństwie do systemu Clarke, od ponad czterystu lat standardowych, a od ponad dwustu był systemem dobrze uprzemysłowionym. Podczas gdy Lois, nim została zaanektowana przez Republikę, stanowiła planetę turystyczno-wypoczynkową, Danak aktualnie zamieszkiwało prawie cztery miliardy ludzi, co było nadzwyczaj liczną populacją jak na system położony tak blisko granicy. No i w związku z tym wszystkim system był ważny dla władz mimo parszywej pogody i ponurych mieszkańców.

Dlatego zawsze stacjonowały w nim duże siły floty, a od czasu rewolucji na planecie znajdowała się kwatera główna Urzędu Bezpieczeństwa w sektorze Danak. Podobnie jak Shilo w sektorze o tej samej nazwie.

Naturalną koleją rzeczy obecność dużego kontyngentu okrętów i funkcjonariuszy UB nie zwiększała atrakcyjności planety. Ani jako miejsca pobytu, ani nawet odwiedzin. W tej ostatniej kwestii jednak Heathrow nie miał wyboru. Jedyne, na co mógł liczyć, to to, że towarzysz generał Chernock nie jest już dowódcą sektora.

Spojrzał na chronometr — od opuszczenia systemu Cerberus minęło czternaście dni, szesnaście godzin i trzydzieści trzy minuty (według czasu bazy). Według czasu pokładowego było to dziesięć dni i dwadzieścia dwie godziny, co stanowiło rażącą niesprawiedliwość, bo cała reszta wszechświata miała dwa tygodnie spokoju, a on i załoga między odwiedzinami dwóch włości Urzędu Bezpieczeństwa zostali oszukani na prawie trzy dni.

No, ale nikt nigdy nie mówił, że wszechświat jest uczciwy.



* * *


Towarzysz generał major Thornegrave zeskoczył na pokład krążownika liniowego Urzędu Bezpieczeństwa Farnese. Oczekujący na niego towarzysz porucznik formacji lądowych UB wyprężył się jak struna i zasalutował. Thornegrave odsalutował. Nie siląc się na staranność.

— Sir! Czy towarzysz porucznik może mieć zaszczyt zaprowadzić towarzysza generała do kabiny, sir?

Towarzysz porucznik miał okrągłą i pyzatą twarzyczkę zwieńczoną starannie ułożoną fryzurą, czyli fizjonomię z gatunku tych, jakich Thornegrave nie lubił. Pomimo nienagannie skrojonego munduru jakoś nie wyglądał na oficera, toteż zdecydował się to nadrobić służbistością. Tyle że Thornegrave także nie lubił, by zwracano się doń „sir”, co było standardowo używanym zwrotem na okrętach UB. Spoglądał przepisowe piętnaście centymetrów nad głową przełożonego i używał trzeciej osoby liczby pojedynczej, co choć zalecane przez regulamin, było po prostu przez wszystkich ignorowane jako nienaturalne. Thornegrave uważał, że młodsi stopniem oficerowie winni okazywać stosowny szacunek starszym rangą, ale nie musieli przy tym robić z siebie idiotów. A na dodatek całe zachowanie tego pajaca było sztuczne i śmierdziało lizusostwem i wazeliniarstwem, a były to cechy, które go niepomiernie irytowały. Tak jak fałszywe uśmiechy.

Już miał go zmrozić, gdy ugryzł się w język. Pierwsze wrażenia bywały mylne — w jego przypadku rzadko, ale bywały. Dzieciak mógł nadrabiać miną, by ukryć przerażenie spowodowane koniecznością powitania tak wysokiego rangą dowódcy, zwłaszcza jeśli go o tym nie uprzedzono. Dlatego Thornegrave zrezygnował z powiedzenia tego, co myśli, i to w nie pozostawiający cienia wątpliwości sposób, i jedynie kiwnął głową.

Towarzysz porucznik wykonał przepisowy w tył zwrot i ruszył w stronę wind.

Dopiero w tym momencie Thornegrave uświadomił sobie, że nie wie, jak porucznik ma na imię, bo nie spojrzał na naszywkę. Nie było to problemem, bo bez wątpienia oficerek należał do sztabu, który odziedziczył po swojej poprzedniczce. A to znaczyło, że będzie miał okazję nie tylko zapamiętać jego nazwisko, ale także sprawdzić, czy pierwsze wrażenie było prawdziwe. Nie był zresztą do końca pewien, czy chce zapamiętać nazwisko kogoś, o kim już miał tak niepochlebne zdanie.

Idąc za przewodnikiem, dotarł do windy, i czekając na jej przybycie (porucznik wezwał ją natychmiast, gdy znalazł się przed drzwiami), rozejrzał się z satysfakcją po okręcie.

Tak naprawdę to nie powinno go tu być i miał prawie pewność, że jego postępowanie nie spotka się z aprobatą szefostwa Urzędu Bezpieczeństwa. Kierował UB w sektorze Shilo i do jego obowiązków należało nadzorowanie rozmieszczenia i użycia wszystkich okrętów, batalionów interwencyjnych, komisarzy ludowych, patroli i miliona innych szczegółów związanych z pilnowaniem tak wielu systemów planetarnych. No i naturalnie zapewnienie spokoju i panowania Komitetu w całym sektorze.

I prawdę mówiąc, ta odpowiedzialność i związana z nią władza (a może na odwrót) sprawiały mu satysfakcję. Ale też bywały okresy, w których nudził się wręcz niewyobrażalnie. No a poza tym nawet najlepszy szef sektora położonego tak daleko od frontu i od stolicy nie miał realnych szans na awans, jak długo na jego terenie panował spokój. Gdyby zaś przestał panować, to on przestałby być szefem. Tak, jedyne, na co mógł liczyć, to pozostanie niezauważonym, jako że w Ludowej Republice zasadą było, iż uwagę przyciągali tylko ci, którzy coś spieprzyli. Miejsc, w których wszystko było w porządku, po prostu nie zauważano. Co oznaczało, że ktoś mający ambicje, by awansować, przydział taki jak dowództwo sektora Shilo winien omijać niczym źródło zarazy.

Thornegrave’owi nie udało się to właśnie dlatego, że nic wcześniej o tym sektorze nie wiedział. O niebezpieczeństwie został poinformowany dopiero w czasie spotkania z towarzyszem generałem Tomkinsem, gdy ten zaczął mu zachwalać nowy przydział jako: „może nieatrakcyjny dla niefachowca, ale istotny dla wysiłku wojennego. Takie, wiecie, gdzie potrzebni są najlepsi, i dlatego pomyśleliśmy natychmiast o was, Prestwick. Bo mogę wam mówić po imieniu, towarzyszu generale?”

No a wtedy było już za późno.

I tak od prawie dwóch lat standardowych tkwił na tym samym stanowisku, a młodsi i niekoniecznie zdolniejsi awansowali. I nic nie był w stanie na to poradzić… Dopóki towarzyszka generał major Harris (nie spokrewniona oczywiście z klanem Legislatorów niesławnej pamięci) nie była uprzejma paść trupem na wylew krwi do mózgu. Co prawda nigdy kobiecie źle nie życzył — ba, nie znał jej nawet, prawdę mówiąc — ale nie oznaczało to, by miał zamiar zrezygnować z wykorzystania nadarzającej się okazji. A okazja była wręcz idealna, gdyż w ekspedycji do systemu Seabring jako dowódcę przewidziano generała majora. A on był jedynym generałem majorem UB w okolicy…

Zachichotał radośnie, zadowolony z własnej przedsiębiorczości. Naturalnie dowodzenie sektorem także wymagało co najmniej generała majora — dlatego zresztą dostał ten przydział, ale w tym właśnie tkwiło sedno pomysłu. Był tu najstarszy stopniem i nikt nie mógł sprzeciwić się jego decyzji, którą musiał podjąć natychmiast. Uznał więc, że bliskość frontu, niepokoje wśród ludności i konieczność zabezpieczenia zdobyczy, czyli systemu Seabring, wymagają doświadczonego dowódcy i są ważniejsze niż spokojny, leżący sto pięćdziesiąt lat świetlnych od obszaru walk sektor. W związku z tym nie mógł uchylać się od obowiązków i pozostać bezpiecznie na tyłach, wysyłając kogoś mniej doświadczonego. I objął osobiście dowództwo ekspedycji. Jeżeli towarzysz generał Tomkins nie zgadzał się z nim, mógł go o tym poinformować… za parę miesięcy potrzebnych na dotarcie do niego meldunku o decyzji Thornegrave’a oraz na przesłanie wiadomości z Haven do Seabring.

Przestał chichotać, słysząc, że dołączył do niego towarzysz porucznik, który wpierw obejrzał się bojaźliwie przez ramię, a potem mu zawtórował. Było to najgorsze z możliwych zachowań. Jeżeli starszy oficer opowiada dowcip, młodszy może, a nawet powinien się roześmiać, natomiast głupi rechot wazeliniarza nie mającego bladego pojęcia o powodach radości dowódcy udowadniał niezbicie właśnie to, że jest wazeliniarzem, i to najpodlejszego gatunku.

Thornegrave natychmiast spoważniał i spojrzał lodowato na towarzysza porucznika Rodhama Guillermo (teraz zdążył przeczytać naszywkę). Towarzysz porucznik błyskawicznie przestał rechotać, przełknął z trudem ślinę i odwrócił się. Po czym ponownie nadusił przycisk przywołujący windę, jakby to mogło przyspieszyć jej przybycie. Thornegrave nie odezwał się słowem, dłuższą chwilę z zadowoleniem obserwując wyprostowanego, jakby kij połknął, i coraz bardziej pocącego się (co było widać nawet od tyłu) oficerka. Po czym z satysfakcją odwrócił się i dobry humor przeszedł mu, jak ręką odjął.

Zobaczył bowiem na ścianie herb okrętu z napisem: „Krążownik liniowy Ludowej Marynarki OLM Farnese”. Okręt przecież nie należał do Ludowej Marynarki, tylko do Urzędu Bezpieczeństwa, i to właśnie powinno być tam napisane. Ale Ludowa Marynarka od początku i konsekwentnie upierała się, iż wszystkie okręty są jej, a niektóre zostały jedynie czasowo przydzielone Urzędowi Bezpieczeństwa.

Thornegrave’a zawsze niepomiernie to irytowało. W końcu Ludowa Marynarka i Ludowy Korpus Marines byli pogrobowcami burżuazyjnych imperialistów i wrogów klasowych. Najwyższy czas, by ich rolę (ludzi oraz wyposażenie) przejął Urząd Bezpieczeństwa — jedyna organizacja, której lojalność wobec rewolucji i ludu nie ulegała wątpliwości. Ustanowienie funkcji komisarzy ludowych było posunięciem we właściwą stronę, ale i tak reakcjoniści mieli zbyt dużo swobody w sabotowaniu zarówno idei rewolucyjnych, jak i wysiłku wojennego. Towarzysz sekretarz Saint-Just i towarzysz przewodniczący Pierre musieli zdawać sobie z tego sprawę, tylko okoliczności sprzysięgły się przeciwko nim. Był o tym dogłębnie przekonany, a przybycie windy w niczym nie wpłynęło na jego tok myślowy. Ostatecznie musiał tylko do niej wejść — resztą zajmował się towarzysz porucznik Rodham.

Tak, towarzysze z Komitetu na pewno wiedzieli, co trzeba zrobić, tylko tak radykalne zmiany w trakcie prowadzenia tak poważnej wojny nie były rzeczą łatwą. A ostatnie sukcesy McQueen i jej przeżytków minionej epoki (na którą zresztą był już najwyższy czas!) jedynie utrudniały wprowadzenie ich w życie… przynajmniej chwilowo.

Cóż, on dopilnował, by wszyscy w sektorze Shilo wiedzieli, kto dowodzi, ale zdawał sobie sprawę, że UB jako całość będzie musiało niestety zastosować powolniejszą i stopniową metodę, by osiągnąć ten cel… przynajmniej tak długo, jak McQueen nie poczuje się zbyt pewnie i nie da powodu do zmiany podejścia.

Teraz pozostało tylko dopilnować, by ta złośliwa i upierdliwa menda, towarzyszka komodor Yang pozostała na właściwym miejscu, na które ją właśnie sprowadził. Bezczelna baba ośmieliła się twierdzić, że „eskortowanie konwoju to zadanie Ludowej Marynarki”. Na szczęście starszy stopniem zawsze ma rację. A bezwzględną, jeżeli do tego jest jeszcze funkcjonariuszem Urzędu Bezpieczeństwa.



* * *


Towarzyszka komodor Rachel Yang kiwnięciem głowy potwierdziła meldunek o zjawieniu się na okręcie towarzysza generała majora Thornegrave’a. Nawet zdołała nie splunąć przy tym na pokład, co uznała za szczyt samodyscypliny. Towarzyszka generał major Harris także była z UB i bez wątpienia miała swoje wady, ale przynajmniej nie uważała się za wszechmocną i wszechwiedzącą. Zdawała sobie sprawę z brutalnej rzeczywistości, o której istnieniu ten nadęty dupek nawet nie wiedział. Mianowicie z tego, że dowodzenie okrętami wymaga wiedzy i umiejętności, których nie da się zastąpić oddaniem rewolucyjnym ideom i nienagannym światopoglądem. Dla jej następcy niestety czynniki te były istotniejsze od głupich trzydziestu trzech lat nauki i doświadczeń.

Ona także wierzyła w rewolucję i jej ideały, choć zdawała sobie sprawę z jej wad i błędów popełnianych przy wcielaniu jej w życie. No, ale nie da się budować nowego ładu bez ofiar i niesprawiedliwości w jednostkowych przypadkach. Nie bardzo pamiętała kto, ale ktoś dawno temu na Ziemi powiedział, że drzewo wolności musi być od czasu do czasu podlewane krwią patriotów. I zgadzała się z tym całkowicie. Dlatego głupota i pyszałkowatość doprowadzały ją do furii, zwłaszcza u ubeków. Ten kretyn Thornegrave nawet nie zadał sobie trudu, żeby się zastanowić, dlaczego poprzedniczka poprosiła, by eskortą konwoju dowodził oficer Ludowej Marynarki. Yang i jej sztab byli jedynymi przedstawicielami floty w całym ubeckim konwoju! Na dodatek na pokładzie okrętu UB. A ten jełop nadęty zachowywał się tak, jakby to ona chciała się tu znaleźć i nic nie sprawiało jej większej przyjemności. A szczytem debilizmu było, że zasraniec nawet nie był wyszkolonym pilotem atmosferycznych myśliwców, więc o taktyce w trójwymiarowej przestrzeni nie miał absolutnie żadnego pojęcia. Niestety był też starszy stopniem i zrobił samego siebie dowódcą konwoju, na co nic nie mogła poradzić. Wiedziała, że jest na straconej pozycji, i jedyne, czego mogła spróbować, to nie pogarszać jej.

— Czy Mardi Gras zakończył już załadunek? — spytała, by przestać myśleć o nieuniknionym a niemiłym spotkaniu.

— Nie, towarzyszko komodor — zameldował oficer łącznościowy. — Towarzysz komandor Talbot twierdzi, że ostatnie pojazdy będzie miał na pokładzie o dwudziestej drugiej zero zero.

— Doskonale. Proszę mu przypomnieć, że konwój odlatuje punktualnie o dwudziestej drugiej trzydzieści i lepiej dla niego byłoby zakończyć załadunek wcześniej.

— Według rozkazu, towarzyszko komodor!

Yang skinęła głową i ponownie skupiła uwagę na holoprojekcji taktycznej.



* * *


— Konwój wyruszył w drogę o wyznaczonym czasie, towarzyszu generale.

— Doskonale, towarzyszko komodor. Dziękuję za informację i proszę dać mi znać na pół godziny przed wejściem w nadprzestrzeń. Chciałbym być na pomoście flagowym, gdy osiągniemy granice wejścia.

— Oczywiście, towarzyszu generale.

Yang mówiła z nienaganną uprzejmością, a jej twarz na ekranie łączności miała cały czas ten sam wyraz, ale Thornegrave doskonale wiedział, że ostatnim zdaniem ją trafił, i starannie ukrył ironiczny uśmieszek. Yang było niezwykle łatwo zirytować, a więc i sprowokować. A on dokładnie zapamiętywał każde jej zachowanie i wypowiedź, które będą mogły zostać użyte przeciwko niej, gdy nadejdzie wreszcie czas zastąpienia lokajów burżuazji właściwymi ideologicznie ludźmi.

— Dziękuję, towarzyszko komodor — odparł z fałszywą uprzejmością i zakończył połączenie.



* * *


Towarzysz komandor porucznik Heathrow otworzył oczy, słysząc sygnał interkomu, i usiadł. Tylko dowódca i jego zastępca posiadali własne kabiny z uwagi na szczupłość miejsca w jednostkach kurierskich. Za ten luksus przyszło jednak zapłacić — kabiny zostały wciśnięte w zwężający się odcinek kadłuba tuż przed rufowym pierścieniem napędu. W rezultacie pomiędzy sufitem a głową śpiącego w niej oficera było około sześćdziesięciu centymetrów luzu. Człowiek z reguły szybko się uczył, by o tym pamiętać, jednakże niespodziewanie budzony Heathrow nadal odruchowo siadał prosto. A raczej próbował, bo kończyło się to nieodmiennie łupnięciem głową o sufit i powrotem do pozycji horyzontalnej.

Na szczęście ktoś przewidujący spośród projektantów wyłożył sufit grubą warstwą materiału amortyzującego, być może nie chcąc być sprawcą serii zabójstw wśród młodszych oficerów Ludowej Marynarki. Jedynie dzięki temu Heathrow uniknął solidnego guza albo i utraty przytomności, jako że siadał dość energicznie. Zaklął, zmienił pozycję znacznie ostrożniej i uaktywnił połączenie, ale tylko głosowe.

— Tak? — warknął.

— Sir, tu Howard. Ja… sir, mam problem i… Umilkła nagle, a Heathrow zapomniał o bolącej głowie, słysząc panikę w jej głosie i gwałtowny, szybki oddech oznaczający, że lada moment może mieć do czynienia z atakiem histerii. Pospiesznie włączył wizję.

Howard wytrzeszczyła oczy, widząc goły tors dowódcy, którego dotąd nie oglądała inaczej niż w pełni umundurowanego. Dopiero w następnej chwili zauważyła wyraz zatroskania na jego twarzy i w jej oczach pojawiła się ulga.

— Co się stało? — spytał spokojnie Heathrow, wysilając szare komórki, by samemu znaleźć odpowiedź, co mu się jednak nie udało.

No bo co mogło się takiego wydarzyć w trakcie czekania na orbicie planety Danak Alfa?!

— Sir, chodzi o tych z UB. Powiedziałam im, że nie mamy… ale oni nie słuchają, a teraz ten cały towarzysz pułkownik Therret mówi, że towarzysz generał Chernock osobiście… a ja nie mam dla nich żadnych więcej wiadomości, sir! Wysłałam wszystkie wczoraj, gdy tylko przybyliśmy! I…

— Zaraz! Stop! Spokojnie, Irene. — Heathrow zdołał w jakiś sposób powiedzieć to równocześnie stanowczo i uspokajająco, co najbardziej jego samego zaskoczyło.

Howard zamilkła i tylko spoglądała nań błagalnie.

— W porządku. Chcę, żebyś zaczęła od początku i nie podniecała się. Nie zakładaj, że wiem cokolwiek, bo nie wiem. Mów po kolei, niczego nie opuszczaj i powiedz mi spokojnie, co i jak się stało. Dobrze?

— Tak, sir.

Widać było, że robi co może, żeby wziąć się w garść i uporządkować myśli. Potem także odetchnęła głęboko, tyle że kilkakrotnie, i zaczęła relację już bardziej opanowanym głosem:

— Nie chciałam pana budzić, sir. I nie chciałam, żeby pan pomyślał, że nie potrafię niczego zrobić samodzielnie albo że boję się odpowiedzialności, a to wszystko zaczęło się tak rutynowo, że byłam pewna, iż dam sobie radę… Myliłam się, sir.

Mówiąc to, zaczerwieniła się ze wstydu — widać było, że ciężko jest jej się przyznać do błędu, ale zrobiła to. I panowała już nad sobą na tyle, by mówić dalej składnie i spokojnie.

— Jak pan wie, przesłaliśmy wszystkie wiadomości adresowane do Danak, gdy tylko znaleźliśmy się na orbicie… I to były naprawdę wszystkie wiadomości, sir! Nic więcej nie ma, a oni mi nie wierzą.

— Nie wierzą? — powtórzył zaskoczony Heathrow. Howard bezradnie potrząsnęła głową.

— Nie, sir. Najpierw dostałam standardową prośbę dowództwa sektora Urzędu Bezpieczeństwa, żebym sprawdziła, czy wszystko zostało nadane. Sprawdziłam i powiedziałam im, że tak — i na tym się skończyło. A kwadrans później połączył się z nami jakiś major i zażądał kolejnego sprawdzenia. Kiedy mu powiedziałam, że przed chwilą to zrobiłam, uparł się, żebym mu dała dostęp do banku danych. Dałam mu, ale on też niczego nie znalazł, więc mnie oskarżył, że musiałam coś pomieszać w przechowywaniu wiadomości. Powiedziałam mu, że nie mogłam, bo to w pełni automatyczna procedura. To on mnie oskarżył o sabotaż! Więc mu powiedziałam, że nawet jakbym chciała, nie mogłabym nic zrobić, bo nie mam spisu zawartości pamięci. Nawet nie wiem, ile wiadomości zostało zapakowanych dla systemu Danak, więc skąd mogę wiedzieć, czego które dotyczą! Przecież ja nie mogę nawet otworzyć centralnego banku bez kodu zabezpieczającego, a taki kod ma tylko odbiorca, do którego jest adresowana poczta. Wie pan przecież o tym, sir!

— Oczywiście, że wiem — zapewnił ją Heathrow, starając się ponownie nie dopuścić do zbliżającego się ataku histerii.

— Właśnie. Powtórzyłam mu to z dziesięć razy na różne sposoby i w końcu się odczepił. A potem połączył się z nami ten towarzysz pułkownik Therret, szef sztabu generała Chernocka. I znowu to samo co tamten major. Sir, on się uparł, że musi być wiadomość, której nie przesłaliśmy… i powiedział, że wyśle tu ludzi, żeby ze mną o tym „porozmawiali”!

Kolejny raz w jej oczach widać było panikę tylko czekającą by wyrwać się spod resztek kontroli — Heathrow nie dziwił się jej. Co prawda nie miał pojęcia, co się narobiło czy dlaczego, ale dziewczynę rozumiał dobrze: po „rozmowie” z rzeźnikami z UB człowiek potrzebował intensywnej opieki medycznej. Jeżeli miał szczęście.

Sam zresztą też poczuł coś lodowatego maszerującego po plecach. Skoro Urząd Bezpieczeństwa zdecydował, że gdzieś im zginęła zaszyfrowana wiadomość, to szukanie winnego nie skończy się na Howard. Następny w kolejce był on sam.

— Dobrze — odezwał się po chwili gorączkowego myślenia. — Przygotuj mi pełną kopię rozmów związanych z tymi wiadomościami. Ja się ubiorę, a zaraz potem dam ci znać, żebyś mi to przesłała tutaj. Przesłucham wszystko, a ty skontaktujesz mnie potem z towarzyszem pułkownikiem Therretem. Resztą sam już się zajmę. Aha, jakiekolwiek dalsze pytania w tej sprawie od razu przełączasz bezpośrednio do mnie. Zrozumiałaś?

— Tak, sir. Wszystko jest w wykazie rozmów, sir — odparła z olbrzymią ulgą, ale w jej oczach pozostał niepokój. — Przysięgam, że nic nie zrobiłam z żadną wiadomością ani z archiwum, gdzie są przechowywane. Wie pan o tym.

— Oczywiście, że wiem. Cholera, nawet gdybyś chciała, to nie byłabyś w stanie bez kodu dostępu, którego nie ma nikt poza odbiorcą, czyli nimi!

— Ja tylko… przepraszam, sir — powiedziała cicho. — Cokolwiek by się stało, to należy do moich obowiązków i…

— Irene, nie mamy czasu na samooskarżenia, tym bardziej że niczego zrobiłaś i za nic nie jesteś odpowiedzialna — przerwał jej Heathrow. — Więc bądź uprzejma przestać i zabrać się do tego, co ci kazałem zrobić. I to już!

— Tak, sir.

Heathrow zakończył połączenie i sięgnął po spodnie, które zdjął trzy godziny wcześniej.



* * *


— …zapewniam pana, towarzyszu pułkowniku, że sprawdziłem dokładnie. W naszym archiwum nie ma żadnej dodatkowej wiadomości dla Danak, żadna nie została pomyłkowo nadana wcześniej do innego adresata i nikt przy żadnej z nich nie próbował majstrować.

— To już usłyszałem od towarzyszki chorąży, towarzyszu komandorze — odparł chłodno towarzysz pułkownik Brigham Therret. — i przyznaję, że wydaje mi się to bardzo podejrzane.

— A czy można się dowiedzieć, czego właściwie pan szuka? — spytał na tyle uprzejmie, na ile mógł, Heathrow. — Bo w tej chwili, przepraszam za wyrażenie, ale macamy po ciemku. Wiemy, że czegoś panu brakuje, i sprawdziliśmy wszędzie tam, gdzie to coś mogło się znaleźć, ale nie znaleźliśmy. Może gdybyśmy wiedzieli, czego konkretnie szukamy, można byłoby podejść inaczej do problemu. Zastanowić się na przykład, gdzie i jak ta wiadomość została źle zarchiwizowana czy błędnie nazwana.

— Hm… — Therret zmarszczył brwi, ale rozchmurzył się nieco, jakby o takiej opcji dotąd w ogóle nie pomyślał.

Zastanawiał się przez dłuższą chwilę, po czym z miną wyrażającą albo niezdecydowanie albo zniecierpliwienie, polecił:

— Proszę nie przerywać połączenia i poczekać.

I zniknął z ekranu zastąpiony standardowym napisem: POŁĄCZENIE TRWA, PROSZĘ CZEKAĆ.

Heathrow spojrzał na Irene Howard i uśmiechnął się, by dodać jej otuchy. Po sprawdzeniu nagrań rozmów zdecydował, że rozsądniej będzie ciąg dalszy załatwiać z mostka, a nie ze swej kabiny, raz dlatego że to poważniej wygląda, dwa że w razie gdyby musiał mieć dostęp do Howard czyjejś konsoli, miałby go natychmiast. A trzy że w ten sposób mógł cały czas wywierać na nią uspokajający wpływ, co biorąc pod uwagę ciągłą bliskość histerii, było zdecydowanie dobrym pomysłem.

Żałował tylko, że ktoś nie wywiera na niego podobnego wpływu.

Napis zniknął i na ekranie pojawił się nowy rozmówca. Miał na naramiennikach po trzy gwiazdki i Heathrow zdał sobie sprawę, że ma nieprzyjemność z towarzyszem generałem Chernockiem we własnej osobie. Towarzysz generał miał ciemną cerę, duży haczykowaty nos i oczy wyglądające jak dwa otwory wychodzące w próżnię.

— Towarzysz komandor Heathrow — powiedział szef sektora beznamiętnie.

Heathrow przytaknął, zdając sobie sprawę, że pomimo wysiłków wcale nie wygląda spokojnie, ale na to nie był już w stanie nic poradzić.

— Tak, towarzyszu generale — potwierdził. — Jak mogę panu pomóc?

— Oddając mi moją cholerną pocztę! — warknął Chernock.

— Osobiście sprawdziłem dokumentację nadanych do pana wiadomości, sir. Zarówno przyjętych, jak i wysłanych — wszystkie adresowane do dowództwa sektora Danak zostały wczoraj przekazane. Nie znam zawartości tych wiadomości ani nawet ich liczby, bo kurierzy nie mają dostępu do tego fragmentu archiwum, więc nie mogę zaręczyć, że otrzymał pan wszystkie indywidualne przesyłki, ale mogę ręczyć i ręczę, że żadna adresowana do systemu Danak nie pozostała w komputerze, sir.

Heathrow, choć tego serdecznie nie cierpiał, zdecydował się używać starej formy „sir”, wiedząc, że ubecy to lubią, jak długo ma to miejsce jedynie w stosunku do nich.

— Chciałbym w to wierzyć, towarzyszu komandorze, ale jakoś nie mogę — przyznał szczerze Chernock.

— Sir, gdyby podał mi pan jakieś informacje na temat tej brakującej wiadomości… choćby to, gdzie powinniśmy ją otrzymać, być może zdołałbym powiedzieć panu coś więcej. Inaczej nic nie mogę zrobić, a muszę z całym szacunkiem przypomnieć, że zgodnie z przepisami Urzędu Bezpieczeństwa dotyczącymi zasad zachowania tajności przesyłek nie mogę panu udostępnić plików adresowanych do kogoś innego. Proszę się nie denerwować, tylko posłuchać, sir. Nie chodzi o to, że nie chcę, tylko że nie mogę, gdyż fizycznie niemożliwe jest, by ktokolwiek z załogi, w tym także ja, uzyskał dostęp do tej części pamięci, która zawiera wiadomości, bez kodu dostępu, który posiada jedynie adresat. Każdy adresat ma inny kod i może uzyskać dostęp tylko do tego pliku, w którym znajdują się wiadomości do niego, i do żadnego innego, sir.

— Rozumiem… — Chernock przyjrzał mu się uważnie spod na wpół opuszczonych powiek, wybijając palcami prawej dłoni jakiś rytm na obudowie konsolety łączności.

A potem wzruszył ramionami.

— No dobrze, towarzyszu komandorze — powiedział ze śladem niechętnego szacunku w głosie. — Z innych wiadomości, które pan przywiózł, wnoszę, że miał pan także pojawić się w systemie Cerberus.

I przerwał, najwyraźniej czekając na reakcję.

— Tak, sir. Polecieliśmy tam prosto z Shilo. Wiem, że z zasady do tego systemu nie wysyła się jednostek kurierskich floty, ale kurier Urzędu Bezpieczeństwa, który miał zjawić się w systemie Shilo, został oddelegowany do innych zadań i towarzysz generał major Thornegrave uparł się, żeby skorzystać z naszych usług.

— A z systemu Cerberus udał się pan do Clarke, zaś z układu Clarke tu?

— Tak, sir. Jeśli pan chce, mogę udostępnić dziennik pokładowy.

— To nie będzie konieczne, towarzyszu komandorze. Po prostu sprawdzam, czy dobrze zapamiętałem trasę lotu pańskiej jednostki. — Chernock uśmiechnął się zimno. — Widzi pan, problem polega na tym, że powinien pan mieć dla mnie wiadomość. Osobistą i ściśle tajną, od towarzysza brygadiera Treski.

— Od towarzysza brygadiera Treski? — powtórzył zaskoczony Heathrow i spojrzał na Howard.

Ta odpowiedziała bezradnym spojrzeniem i potrząsnęła przecząco głową.

Heathrow tak na dobrą sprawę nie potrzebował się upewniać, bo wspomnienia krótkiego (na szczęście) pobytu w systemie Cerberus miał nadal świeże.

— Nie było żadnej wiadomości od towarzysza brygadiera Treski, sir — powiedział zdecydowanie. — Z obozu Charon otrzymaliśmy tylko jedną przesyłkę i była ona adresowana do towarzysza generała majora Thornegrave’a, sir.

— Jest pan tego pewien? Nie mogła zajść żadna pomyłka?

— W tym przypadku nie, sir. Wiadomość była adresowana do oficera dowodzącego systemem Shilo, dowództwo Urzędu Bezpieczeństwa sektora Shilo. Kod miejsca przeznaczenia nie ulegał wątpliwości. Jego zapis mogę panu udostępnić do wglądu, sir.

— Proszę tak zrobić — powiedział Chernock i po raz pierwszy zabrzmiało to rzeczywiście jak prośba.

— Proszę wykonać, towarzyszko chorąży — polecił Heathrow.

Howard wykonała polecenie i oboje obserwowali z napięciem, jak Chernock przygląda się temu, co wyświetliło się na jego ekranie.

— Rozumiem… — odezwał się po długim studiowaniu krótkiej serii liter. — Wygląda na to, że doszło do pewnego nieporozumienia, towarzyszu komandorze… Ma pan może jakieś przypuszczenia co do treści tej wiadomości?

— Żadnych, sir — oznajmił natychmiast Heathrow z taką pewnością, z jaką tylko mógł.

Nawet gdyby miał takowe, to przyznanie się do tego ubekowi byłoby szczytem idiotyzmu i proszeniem się o kłopoty.

— Mogę tylko powiedzieć, że jedna z wiadomości przesłanych do obozu Hades, a więc pochodzących z Shilo miała oznaczenie informujące, że wymaga natychmiastowej odpowiedzi — powiedział ostrożnie. — To standardowa procedura; chodzi o to, by załoga kuriera nie odleciała z systemu zbyt szybko. Przeczytanie wszystkiego po rozszyfrowaniu i napisanie odpowiedzi może potrwać, a dzięki takiemu oznaczeniu wiadomo, że musimy poczekać na odpowiedź. Nie wiemy, która to wiadomość i czego dotyczy, ale w tym wypadku wszystkie pochodziły z systemu Shilo, stąd moje założenie, że odpowiedź była przeznaczona dla towarzysza generała majora Thornegrave’a.

— Rozumiem — powtórzył po raz kolejny Chernock i pomilczał parę sekund. — Doskonale, towarzyszu komandorze. Był pan bardzo pomocny. Sądzę, że to byłoby wszystko… na razie.

Ostatnie zdanie dodał odruchowo, jakby straszenie oficerów Ludowej Marynarki na zakończenie rozmowy stało się już nawykiem. Heathrow skinął głową, nie dając po sobie niczego poznać.

— Oczywiście, sir. Jeżeli będę mógł pomóc jeszcze w czymś, proszę się natychmiast skontaktować.

— Zrobię to — zapewnił go rzeczowo Chernock. I przerwał połączenie.

— O Jezu! — westchnął z uczuciem Justin Bouret. — Już myślałem, że przylecą tu kupą i wybebeszą nam cały bank pamięci.

— Nic by im to nie dało i on doskonale o tym wiedział — odparł Heathrow dziwnie obojętnie.

Dopiero teraz zaczynał czuć strach i zdenerwowanie — nagle się spocił i zaczęły mu drżeć dłonie. Ocierając pot z czoła, nawet nie próbował ukryć drugiego objawu.

— Bez kodów dostępu dowództwa sektora Shilo albo głównego programu dostępu, który jest tylko w kwaterze głównej UB, prędzej zniszczyliby urządzenie, niż złamali zabezpieczenia programowe — wyjaśnił.

— Jestem pewien, że gdyby nie to, już byśmy mieli nieproszonych gości — ocenił poważnie Bouret.

— Może — uciął Heathrow, zanim tamten zdążył powiedzieć coś, czego potem mógłby żałować, i uśmiechnął się do Howard. — Doskonale się spisałaś, Irene.

— Dziękuję, sir — powiedziała cicho ze wzrokiem wbitym w pokład.

A potem niespodziewanie uniosła głowę i uśmiechnęła się.

— Ale pan spisał się jeszcze lepiej, sir! — dodała.

I zarumieniła się błyskawicznie, osiągając barwę dojrzałego buraka.



* * *


— Jak myślisz, Brig: mówią prawdę? — spytał towarzysz generał major Seth Chernock.

— Myślę, że tak — odparł po chwili towarzysz pułkownik Therret, a widząc pytające spojrzenie dowódcy, wzruszył ramionami i wyjaśnił: — Wszystko, co Heathrow powiedział, można łatwo sprawdzić z zapisami pokładowymi. Jeżeli nawet nie tu i nie teraz, to gdy tylko skończy rozwozić wiadomości. Gdyby rzeczywiście była to jego wina, nie podkładałby się tak głupio. A nie mówiłby tego, co powiedział, gdyby nie był pewien, że zapisy potwierdzą jego wersję. Co oznacza, że mówił prawdę, bo inaczej musielibyśmy z niego wyciągać te informacje. Nie podawałby ich tak chętnie i wyczerpująco zanim został zapytany o szczegóły.

— Ale to jest niemożliwe — ocenił rzeczowo Chernock. — To był ruch Dennisa!

— Sir, rozumiem, jak ważna jest dla pana ta rozgrywka szachowa, ale…

— Nic nie rozumiesz, Brigham. Albo nie zdajesz sobie sprawy z tego, co rozumiesz. Tu nie chodzi o głupią partię szachów. Dennis i ja gramy korespondencyjnie w szachy od dziewięciu standardowych lat i ani razu żaden z nas nie zapomniał o tym. Dennis wiedział, że Heathrow tu przyleci, i miał aż za dużo czasu, by obmyśleć swój ruch. Nigdy nie zaprzepaściłby takiej okazji do przesłania go!

Therret ugryzł się w język w ostatniej chwili. Nigdy nie był w stanie zrozumieć dziwnej przyjaźni łączącej Chernocka i egoistycznego chama, jakim był Tresca. Zgoda, Tresca miał zarówno nienaganny przebieg służby, jak predyspozycje psychiczne oraz stosowne plecy, bo inaczej nigdy nie dostałby przydziału tak ważnego jak nadzorowanie więziennej planety. Therret jednakże zbyt dobrze znał się na ludziach i słyszał zbyt wiele plotek, by mieć choćby cień złudzeń co do charakteru Treski. Był to sadysta, leń, kłamca i, ogólnie mówiąc, mały, drobny wszarz, który spełnił wreszcie swe marzenia i zdobył władzę. Folgowanie sadystycznym skłonnościom w stosunku do więźniów było godne ubolewania, natomiast w stosunku do podkomendnych winno być karalne, gdyż nic nie potrafiło skuteczniej zniszczyć dyscypliny.

Ta relacja była tym bardziej niezrozumiała, że Chernock organicznie nie tolerował podobnych zachowań jako osoba z natury powściągliwa i z wyboru cały czas kontrolująca się. Towarzysz generał major był jednym z niewielu prawdziwych intelektualistów w Urzędzie Bezpieczeństwa. A do UB wstąpił bardzo krótko po rewolucji. Wcześniej był profesorem socjologii na Uniwersytecie Rousseau w Noveau Paris. Stąd też wzięła się jego samodyscyplina — inaczej zacząłby głosić swe niezadowolenie z poprzednich rządów, a zwłaszcza z ich niezdecydowania objawiającego się trwaniem przy resztkach kapitalizmu, i to sztucznie reanimowanych przy równoczesnej dystrybucji dóbr na wzór socjalistyczny. Gdyby tak postąpił, prawdopodobnie zostałby jednym ze stałych mieszkańców Hadesu.

Maskował się jednak tak doskonale, że o jego przekonaniach nie wiedziały nie tylko bezpieka czy władze uczelni, ale nawet koledzy wykładowcy. Zdołał także ukryć swą przynależność do Unii Praw Obywatelskich, co było już prawdziwym osiągnięciem. Po zamachu na Harrisa ujawnił się jako jeden z wiodących intelektualnych popleczników Komitetu Bezpieczeństwa Publicznego. Jego szybkie wstąpienie do UB było, jak Therret podejrzewał, wynikiem rozczarowania wywołanego postępowaniem Komitetu. Chernock musiał prędko zdać sobie sprawę, że Pierre nie chce, lub co bardziej prawdopodobne nie może zrealizować w samym środku wojny wszystkich radykalnych reform, których zwolennikiem był Chernock. Ponieważ jego przekonania nie zmieniły się, a zapał nie przygasł, Urząd Bezpieczeństwa był idealnym miejscem dla niego. Jak i dla każdego, kto był gotów poświęcić się, by stworzyć grunt do takich radykalnych zmian.

Od chwili wstąpienia do UB Chernock jeszcze staranniej i wszechstronniej kontrolował swe zachowanie. I stał się znacznie bardziej oschły. Therret znał go co prawda tylko sześć lat standardowych, ale nawet w tym okresie zauważył zmiany w jego zachowaniu. Choć towarzysz generał pozostał zdolny do przyjaźni i okazywania ogromnego ciepła, to coraz bardziej ograniczał grono tych, których nimi obdarzał. Wobec reszty gatunku ludzkiego występował w lodowym pancerzu swego intelektu i poświęcenia dla rewolucji.

Wszystko to powinno doprowadzić go do pogardy i obrzydzenia w stosunku do Treski, bo nie dość, że ten intelektualistą żadną miarą nie był, to jeszcze stanowił sztandarowy przykład braku dyscypliny. I co Chernock musiał zauważać, towarzysz brygadier Tresca był na dokładkę znacznie bardziej oddany sprawie Dennisa Treski (a zwłaszcza jego dobrobytu) niż sprawie rewolucji ludu. A mimo to Chernock polubił go od pierwszego spotkania, ba, nie dość na tym — w znacznej mierze przyczynił się do mianowania go nadzorcą. No i namiętnie od tego momentu grywał z nim w szachy, nie mogąc wręcz doczekać się każdego ruchu przeciwnika. Jedno bowiem Therret musiał byłemu podoficerowi przyznać — Tresca w szachy grał naprawdę dobrze. No ale z drugiej strony Therret nigdy nie uważał, że coś jest nie w porządku z wrodzoną inteligencją szachowego partnera Chernocka, tylko z tym, jak jej używał. Albo raczej nie używał.

— Nie. — Chernock wstał i zaczął spacerować tam i z powrotem po gabinecie. — Dennis wysłałby swój ruch. Ale tego nie zrobił… chyba że ten cały Heathrow i jego histeryczna podkomendna łżą jak najęci, co jak przed chwilą wykazałeś, byłoby nadzwyczaj głupie z ich strony. Przecież wystarczy spytać Dennisa o jego wersję wydarzeń i zażądać natychmiastowej odpowiedzi, gdy tylko będziemy mieli jakiegoś kuriera do dyspozycji!

Chernock zamilkł, splótł dłonie na plecach i kontynuował przemierzanie gabinetu. Robił to coraz szybciej, tak iż obserwujący go z drugiej strony biurka Therret zaczął się w pewnym momencie czuć niczym na meczu tenisowym. Wtedy też go tak kark bolał od kręcenia głową. Wreszcie miał dość — chrząknął i spytał:

— To co pan sądzi, sir?

— Sądzę, że coś złego wydarzyło się na planecie Hades — oświadczył rzeczowo Chernock.

I stanął zwrócony w stronę rozmówcy, najwyraźniej zadowolony, że ten zmusił go do głośnego wyrażenia wniosków.

— Ale co złego mogło się wydarzyć, sir? — zdziwił się szczerze Therret. — Heathrow tam był, gdyby coś było nie tak, zauważyłby to i zameldował.

— Niekoniecznie — zaprzeczył z lekką niechęcią Chernock. — Zauważyłby, gdyby ktoś zaatakował planetę z zewnątrz i ją zdobył. Wtedy byłyby wyrwy w obronie, wraki i inne pozostałości walki. Ale jeśli atak nie nastąpił z zewnątrz…

Umilkł i czekał na reakcję. Therret zbladł i wykrztusił:

— Sugeruje pan, że więźniowie w jakiś sposób… Ależ to niemożliwe, sir.

— Wiem. Tylko widzisz: jest to dokładnie tak samo niemożliwe jak to, że Dennis nie przysłał ruchu albo przynajmniej wyjaśnienia, dlaczego go nie przysyła. Musiało się wydarzyć coś, co mu to uniemożliwiło. Skoro nie był to atak z zewnątrz, więźniowie musieli opanować obóz Charon. Bo gdyby zaatakowali i przegrali, Dennis czy też ktoś, kto przejąłby dowodzenie po jego śmierci, przy pierwszej okazji zameldowałby o wszystkim. A najbliższą okazją było pojawienie się kuriera. I ten meldunek trafiłby do nas, gdyż Danak jest najbliższą siedzibą dowództwa znajdującą się na trasie kuriera.

— Sir, czy pan rozumie, co pan sugeruje? — spytał ostrożnie Therret. — Uważa pan, mając za jedyny dowód brak posunięcia w partii szachów, że więźniowie najlepiej strzeżonego więzienia w historii ludzkości pokonali garnizon i opanowali planetę będącą tym więzieniem?

— Wiem, że brzmi to niewiarygodnie — przyznał Chernock. — Ale to jedyne logiczne wytłumaczenie, więc tak właśnie musiało się stać.

Therret przyglądał mu się długą chwilę w milczeniu, po czym westchnął ciężko.

— Dobrze, sir. Nie wiem, czy się z panem zgodzę, bo jak dotąd się nie zgadzam, ale nie mogę odrzucić pańskiego rozumowania całkowicie… Zakładając, że ma pan rację, powstaje pytanie, co możemy zrobić? Zawiadomić kwaterę główną i inne dowództwa sektorów?

— Nie — sprzeciwił się Chernock. — Przeciwdziałać, i to natychmiast!

— Sir, w tej chwili mamy w systemie ze trzy okręty A jeżeli założymy, że więźniowie opanowali Styx, należy przyjąć, że zdobyli też zbroje, wozy bojowe i wszystko inne. Będziemy potrzebowali sił lądowych, by odbić wyspę, i wsparcia ogniowego, żeby przebić się przez obronę orbitalną. Dużego wsparcia.

— Obronę orbitalną? — Chernock nie ukrywał zaskoczenia.

— To logiczne rozwinięcie pańskiego założenia, sir. Musieli opanować kontrolę lotów i centralę ogniową — i to sprawne — oraz złamać większość zabezpieczeń programowych, bo inaczej nie zdołaliby przeprowadzić kuriera przez pole minowe ani też odczytać wiadomości, które przywiózł. A odpowiedzieli na tę, która wymagała odpowiedzi, więc je przeczytali. W takiej sytuacji nie możemy pozwolić sobie na zlekceważenie takiej możliwości i musimy przyjąć, że w pełni kontrolują obronę orbitalną.

— Masz rację — przyznał Chernock i skrzywił się z niezadowoleniem. — Cholera! To znaczy, że będziemy musieli zawiadomić kwaterę główną, bo będą potrzebne zbyt duże siły, żeby się przebić przez obronę!

— Niekoniecznie, sir.

— Jak to niekoniecznie? — zdumiał się Chernock.

— Czytałem parę miesięcy temu raport o stanie obrony systemowej Cerberusa, sir. Został sporządzony przez wywiad floty po tym spie… po niefortunnej śmierci towarzyszki sekretarz Ransom i zniszczeniu Tepesa — wyjaśnił Therret z minimalnym jedynie zacięciem, co dowodziło naprawdę dobrze rozwiniętego instynktu samozachowawczego.

— I? — ponaglił go Chernock, ignorując jego potknięcie.

— Wynika z niego, że system jest znacznie podatniejszy na atak zewnętrzny, niż ktokolwiek z wywiadu czy nawet z naszego własnego dowództwa przypuszczał. Najwyraźniej istnieje sposób zniszczenia automatycznej obrony z dużej odległości, i to bez narażania się na poważniejsze straty, bo nie trzeba wchodzić w zasięg jej ognia, by to osiągnąć. — Therret wzruszył wymownie ramionami. — Sam to nie do końca rozumiem, ale wniosek był prosty. Otóż nawet kilka krążowników liniowych jest w stanie przebić w fortyfikacjach przejście, przez które reszta zdoła przedostać się do planety. To, czym dysponujemy obecnie w systemie, może nie mieć wystarczającej siły ognia, ale gdybyśmy dokooptowali kilka jednostek floty, to prawie na pewno zdołamy wyrąbać sobie drogę, jeżeli będziemy zmuszeni.

— Zdołamy? — Chernocka najwyraźniej niemile zaskoczyła ta wiadomość.

Albo nie podobało mu się, że oczko w głowie UB wcale nie było tak niezdobytą twierdzą, jak wszyscy się spodziewali, albo też perspektywa, że to on będzie odpowiedzialny za udowodnienie tego wszem i wobec. Na dodatek przy użyciu okrętów Ludowej Marynarki, z uwagi na którą — przynajmniej w połowie — fortyfikowano system.

— No dobrze, skoro musimy to zrobić, zrobimy — odezwał się Chernock po długim milczeniu. — Ale zorganizowanie takiej ekspedycji będzie wymagało czasu.

— Zgadza się, sir. Ale z drugiej strony Hades nam nigdzie nie ucieknie, więc nie ma aż takiego gwałtu, sir.

— Hades nie ucieknie, natomiast oni mogą uciec. Jeżeli uda im się zdobyć jakiś okręt.

— Niewielu zdoła uciec, sir — pocieszył go Therret. — Żeby pokonać garnizon, potrzebnych było wiele tysięcy nie uzbrojonych ludzi. Przyznaję, może uda im się zdobyć jeden czy dwa okręty, których załogi wezmą z zaskoczenia, ale żeby w ten sposób móc ewakuować znaczną część wszystkich skazańców, potrzebowaliby znacznie większej liczby okrętów i znacznie bardziej wydajnych systemów podtrzymywania życia.

— No dobrze. A jeżeli wysłali kuriera do Sojuszu z prośbą o ratunek? — zripostował Chernock.

Therret zamilkł, bo o takiej ewentualności w ogóle nie pomyślał.

— Mogli tak zrobić, sir — przyznał po chwili. — Co bynajmniej nie musi niczego zmienić w krótkim okresie. Nie wiadomo, czy Sojusz jest w stanie wysłać taki konwój po laniu, jakie wreszcie spuściła mu nasza flota. To oczywiście możliwe i brutalna prawda jest taka, że jeśli taki konwój się zjawi to w całym sektorze nie będzie dość sił, by go powstrzymać. Ta ewentualność rodzi trzy możliwości. Pierwsza jest taka, że konwój już przybył i odleciał, a my zastaniemy pustą planetę. Druga, że natkniemy się na niego w systemie. Wtedy pozostanie nam tylko jedno, czyli unikanie walki za wszelką cenę. Trzecia zaś, że nie zdąży przybyć, nim my zdobędziemy Hades. Naturalnie jest i czwarta, że w ogóle nie przybędzie, ale to akurat niczego nie zmienia. Szanse na wystąpienie każdej z nich są dokładnie równe. Jedno nie ulega kwestii: jeżeli wyślemy ostrzeżenie do kwatery głównej, to nasze siły powinny dotrzeć do systemu Cerberus szybciej od przeciwnika.

— No — prychnął Chernock. — I wysłać na wszystkie okręty Ludowej Marynarki ogłoszenie, gdzie można znaleźć system Cerberus.

— Cóż, sir, coś trzeba wybrać — doradził prawie łagodnie Therret. — Albo mamy poważny problem i potrzebujemy floty, by go rozwiązać, albo go nie mamy i nic nie robimy.

— Wiem — burknął Chernock i zamyślił się. — Dobrze, Brig. Zanim zrobimy cokolwiek, sprawdź, jakimi siłami dysponujemy. Musimy oprócz okrętów mieć siły lądowe, żeby odbić Styx, bo nie mam zamiaru niszczyć czegoś, co mogę zdobyć. Tylko nie wiem, ile mamy batalionów interwencyjnych gotowych do akcji. Braki będziemy musieli uzupełnić jednostkami Marines z bazy floty. Kolejne, czego nie jestem pewien, to kwestia dostępności transportowców i okrętów eskadry. Chcę mieć kompletne dane za trzy godziny, chyba że potrzebujesz więcej czasu.

— Nie sądzę, sir. Ale oceniam, że zorganizowanie wszystkiego, jeśli chodzi o siły lądowe, zabierze ponad tydzień. Jak szybko i w jakim zakresie zareaguje na nasze żądanie Ludowa Marynarka, nie mam pojęcia, sir.

— W takim razie przekonamy się doświadczalnie — zawyrokował ponuro Chernock.



Rozdział XLVI

— Witam na pomoście flagowym, towarzyszu generale — odezwała się uprzejmie towarzyszka komodor Yang.

— Dziękuję, towarzyszko komodor — odparł z równie nienaganną uprzejmością towarzysz generał major Thornegrave.

I oboje uśmiechnęli się, zupełnie jakby robili to szczerze.

— Jak już wyjaśniłam w naszej rozmowie przez interkom, właśnie wychodzimy z pasma alfa — dodała Yang. — W normalną przestrzeń wejdziemy za… jedenaście minut trzydzieści sekund.

— Doskonale. I dalej już polecimy prosto na orbitę Hadesu?

— Wyjdziemy z nadprzestrzeni naprawdę łagodnie, bo nie ma pośpiechu, więc po co narażać ludzkie nerwy i żołądki na większy stres niż to niezbędne, prawda, towarzyszu generale? — odparła Yang, tym razem ze szczerym uśmiechem. — Dlatego w normalnej przestrzeni znajdziemy się, mając prędkość około tysiąca kilometrów na sekundę, jakieś czternaście minut świetlnych od Hadesu. Ponieważ transportowce nie wyciągną więcej niż dwieście dwadzieścia g, daje to czas dotarcia na orbitę wynoszący dokładnie sześć godzin. Czas wytracania prędkości będzie o osiem minut dłuższy z uwagi na naszą prędkość początkową po wyjściu z nadprzestrzeni.

— Rozumiem. — Thornegrave pokiwał poważnie głową. Mimo swej antypatii do oficerów floty w ogóle, a tej oficer w szczególności z racji jej bezczelności i ciągłego przypominania mu, gdzie jest jej właściwe miejsce, tym razem był jej autentycznie wdzięczny. Bez wątpienia każdy oficer Ludowej Marynarki, a nawet Ludowych Marines wiedziałby o tej różnicy ośmiu minut i znał jej powody, ale on nie był ani jednym, ani drugim i nie miał o tym pojęcia. A ona znalazła sposób, by mu to podać, nie zwracając niczyjej uwagi na ten fakt. Mogło to być nieważne, ale mogło też zapobiec zrobieniu z siebie durnia wobec młodszych oficerów.

Yang dostrzegła w jego oczach błysk wdzięczności, czego nie dała po sobie poznać. Już pierwszego dnia podróży odkryła bowiem, że Thornegrave potrzebował regularnego doceniania swej ważności, by dało się z nim wytrzymać. To, że był ubekiem, pogarszało sprawę, ale nie było jej przyczyną — znała wielu oficerów Ludowej Marynarki, którzy tak jak on musieli być ważni i kontrolować wszystko i każdego wokół. Może zresztą właśnie dlatego tak im zależało na osiągnięciu wyższych stopni.

Naturalnie Thornegrave nie zapomniał o regularnym przypominaniu jej, że jest z Urzędu Bezpieczeństwa. Ponieważ wraz ze sztabem została przydzielona na pokład okrętu UB, nie musiała się użerać z komisarzem, gdyż takowego tu nie było. Ponieważ jednak przydział ten oznaczał w praktyce przynależność do sztabu Thornegrave’a, ten osobiście zajął się wykonywaniem obowiązków anioła stróża. A ponieważ transportowce nie mogły korzystać z pasm wyższych niż delta, pokonanie trzydziestu trzech lat i dziewięciu miesięcy świetlnych dzielących Shilo od systemu Cerberus wymagało dwustu dziewięćdziesięciu pięciu godzin obiektywnych, czyli prawie dziesięciu dni pokładowych. Powolność jednostek klasy Longstop była zresztą powodem, dla którego Ludowa Marynarka nie wykorzystałaby ich do żadnego zadania tak blisko frontu.

Przez te dziesięć dni towarzysz generał dał się we znaki dosłownie wszystkim, którzy mieli pecha mieć z nim jakikolwiek kontakt. Oczywiście przy takim wrodzonym talencie osiągnął to w ciągu kilku pierwszych godzin, ale przez pozostałe dni udało mu się wzbić na poziom wręcz mistrzowski.

Teraz jednak zbliżali się do systemu Cerberus, gdzie będzie miał okazję porządzić całą kupą ubeków, dzięki czemu przynajmniej ona powinna mieć chwilę spokoju. Niestety niedługą, bo teoretycznie na załadunek więźniów mieli siedemdziesiąt dwie godziny. No a droga do Seabring będzie trwała ponad pięć standardowych tygodni i to czasu pokładowego. Już samo myślenie o tym powodowało dreszcze. Niestety w żaden sposób nie dało się jej skrócić.

— Wyjście z nadprzestrzeni to spektakularne zjawisko, towarzyszu generale — powiedziała niespodziewanie. — Mieliście okazję kiedyś je widzieć?

— Nie, nie miałem — przyznał po chwili.

— Stąd będzie dobry widok na głównym ekranie. Nie będzie nam niezbędny, gdyż manewrami zajmują się na mostku, a ja lubię na to patrzeć, więc przełączę obraz na kamery dziobowe. Można to też obserwować na własne oczy z obserwatorium astro.

Thornegrave przyjrzał się jej z namysłem. Był prawie pewien, że chciała się go pozbyć z pomostu flagowego, ale znalazła sposób, który wzbudził jego zainteresowanie. Biorąc pod uwagę jeszcze świeżą uprzejmość, mógł iść jej na rękę… Przez parę sekund ważył wszystkie za i przeciw, aż w końcu przeważył argument nieco innej natury. Nie miał ochoty spędzać najbliższych sześciu godzin, zabijając czas na pomoście flagowym. Yang musiała tutaj być, ale to ona była szoferem tej wycieczki. Miał doskonały pretekst, by wyjść i wrócić za dobre pięć godzin, by wypełnić należycie rolę dowódcy, nie tracąc przy tym twarzy.

— Sądzę, że druga możliwość jest atrakcyjniejsza, towarzyszko komodor — powiedział głośno. — Dziękuję za sugestię.

— Nie ma za co, towarzyszu generale — odparła Yang.

I z satysfakcją obserwowała jego plecy, gdy szedł ku windzie.



* * *


Przewodnikiem znów okazał się towarzysz porucznik Rodham. Thornegrave na jego widok skrzywił się w duchu, lecz nie dał nic po sobie poznać. Okazało się, że jego pierwsze wrażenie na widok towarzysza porucznika było słuszne, acz nie do końca. Rodham miał bowiem jeszcze dwie cechy, które nie ujawniły się przy pierwszym spotkaniu. Jedna z nich nadal wprawiała w osłupienie towarzysza generała, gdyż nie potrafił pojąć, jakim cudem tak nieatrakcyjnie wyglądający i sprawiający wrażenie polakierowanego gówna młodzian zdołał zaciągnąć do łóżka tyle kobiet. Po części niebrzydkich i niegłupich, choć rzadko obie te cechy występowały u którejś równocześnie.

Nadal go nie lubił, ale zmuszony był zweryfikować swoją opinię w jeszcze jednej kwestii. Towarzysz porucznik Rodham nie okazał się bowiem całkowicie bezużyteczny. Nie był specjalnie uzdolniony w niczym poza rwaniem panienek, ale z energią wypełniał obowiązki (przynajmniej jak długo ktoś go pilnował) i przejawiał talent do przedstawiania pracy innych jako swojej własnej, kiedy tylko się dało. A gdy się nie dało, czynienia innych autorami własnych błędów i braków. Był to objaw, który zwrócił uwagę Thornegrave’a, a parę prostych testów wykazało, że miał słuszność. Rodham posiadał cechę, która od czasu do czasu przydawała się Urzędowi Bezpieczeństwa. Był mianowicie całkowicie amoralny.

Thornegrave przyznawał to z niechęcią, ponieważ mierzili go ludzie oddani rewolucji z powodu ambicji, nie przekonań. Gardził takimi i prywatnie, i zawodowo, uważając, że są niebezpiecznie słabymi ogniwami. Skoro bowiem dla zaspokojenia własnych ambicji stali się rewolucjonistami, to nie istniał żaden powód, by wierzyć, że nie zmienią zdania, gdy dojdą do wniosku, że bardziej opłacalne jest zostanie kontrrewolucjonistą.

Zdawał sobie jednak sprawę, że tacy jak Rodham byli najlepszymi informatorami. Należało co prawda dopilnować, żeby nie donosili na kogoś, kogo uznali za prywatnego wroga czy przeszkodę w awansie, żeby go usunąć, ale za to miało się gwarancję, że nie będą nikogo ochraniać, bo im się to nie opłacało. Rodham na dodatek miał dar czyniący z niego idealnego kapusia — wzbudzał bowiem u większości ludzi zaufanie. Ot, choćby ostatni przykład: nie dość, że nakłonił towarzyszkę major Reginę Sanderman, żeby z nim spała, to jeszcze żeby mu się zwierzała. Towarzyszka major jeszcze o tym nie wiedziała, ale Thornegrave i jego szef sztabu dzięki tym zwierzeniom mieli na nią oko, czekając na pierwsze zachowania potwierdzające jej nielojalność, o której doniósł Rodham. Na razie były to tylko słowa, ale z czasem…

Co nie zmieniało faktu, że Thornegrave tym bardziej gardził Rodhamem. I zamierzał nadal korzystać z jego usług, bo nie wyrzucało się dobrego narzędzia tylko dlatego, że miało obsmarkaną rękojeść. Poza tym wazeliniarz znał okręt, czego towarzysz generał major o sobie nie mógł powiedzieć, mimo że przebywał na nim dobrze ponad tydzień.

— Czy towarzysz generał życzy sobie, by towarzysz porucznik zaprowadził go do obserwatorium astronawigacyjnego? — spytał Rodham, gdy drzwi windy otworzyły się przed nimi. Thornegrave spojrzał na niego ostro. Rodhama nie było na pomoście, gdy Yang przedstawiła mu propozycję, a on sam nie powiedział, dokąd zmierza. Wyglądało na to, że nie docenił gnojka, który miał lepsze źródła informacji, niż powinien. Ale był głupi — chwalenie się takimi możliwościami przed generałem UB, nawet jeśli chciało się wywrzeć na nim wrażenie, nie było mądre. Z drugiej strony Rodham musiał wyczuć, że irytuje Thornegrave’a, choć prawdopodobnie nie miał pojęcia dlaczego, i mógł rozpaczliwie próbować udowodnić swą przydatność.

Thornegrave pozwolił, by cisza zaczęła być krępująca, nim odpowiedział:

— Tak. Proszę mnie tam zaprowadzić, towarzyszu poruczniku.

— Oczywiście, sir. Proszę za mną, towarzyszu generale.

Thornegrave starannie stłumił uśmiech. Miał zamiar może nie tyle chodzić, ile dokładnie śledzić poczynania towarzysza porucznika. I dać mu dość liny, by sam się powiesił. Gnojek był za cwany dla własnego dobra, ale interesujące mogło być, jak daleko dotrze, nim spadnie na pysk. I na ile widowiskowo gruchnie o ziemię.



* * *


— Ślad wyjścia z nadprzestrzeni!

Głos podoficera dyżurującego przy sensorach grawitacyjnych przerwał ciszę panującą w centrum ogniowym i wszyscy odwrócili się odruchowo ku głównej holoprojekcji, na której pojawiły się czerwone symbole nie zidentyfikowanych jeszcze jednostek. Honor, także przyglądająca się im stwierdziła, że wstrzymała oddech, licząc pojawiające się źródła napędu. Zmusiła się do regularnego oddychania i odwrócenia wzroku, by pokazać wszystkim, jak jest spokojna i opanowana.

— Siedemnaście źródeł napędu, ma’am! — zameldował starszy mat.

— Dziękuję i proszę ich pilnować — potwierdziła komandor Phillips. — I meldować natychmiast o każdej zmianie.

— Aye, aye, ma’am.

Phillips była aktualnie dowódcą centrum ogniowego i kontroli lotów, jako że Harriet Benson dowodziła Bacchante, McKeon dowodził Krashnarkiem, a Ramirez nadrabiał zaległości w dowodzeniu więcej niż jednym okrętem jako pełniący obowiązki dowódcy formacji. Honor co prawda wolałaby go zastąpić, ale jej miejsce było tutaj. Alistair poradzi sobie z dwoma okrętami, a wszystko zależało od centrum ogniowego i obsługujących je ludzi na powierzchni Hadesu.

Starszy mat spytał o coś Phillips, ale za cicho, by Honor mogła go zrozumieć. Ta skinęła głową, poklepała go po ramieniu i podeszła do Honor.

— Rozkazy, milady? — spytała.

— Na razie żadnych. Poczekamy…

— Przepraszam, milady, ale mamy wyliczony ich prawdopodobny kurs — odezwała się oficer taktyczna, i widząc przyzwalający gest Honor, dodała: — Kierują się do Punktu Alfa z przyspieszeniem dwa koma szesnaście kilometra na sekundę kwadrat, co pasuje do transportowców klasy Longstop. Powinni znaleźć się tu za sześć godzin. Jeszcze nie zdołała dotrzeć ich prośba o podanie kursu, ale wszystko wskazuje na to, że to konwój z Shilo.

— Dziękuję, komandor Ushakovna — skwitowała Honor. Punkt Alfa był jednym z czterech wejść w pole minowe zaznaczonych na wszystkich mapach posiadanych przez okręty Urzędu Bezpieczeństwa. Oznaczało to, że jednostki, które znalazły się w systemie, należą do UB. Ponieważ jednak baza Charon rutynowo zmieniała przebieg przejścia w polach minowych, każdy kapitan chcący dotrzeć na orbitę musiał przed osiągnięciem punktu wlotowego prosić o podanie bezpiecznej trasy.

Honor w ostatnim momencie ugryzła się w język, by nie upomnieć Ushakovnej, że nie prosiła o spekulacje. Ushakovna miała prawie na pewno rację, a poirytowanie Honor wynikało po prostu z napięcia. Nimitz też tak sądził, gdyż bleeknął cichutko i z lekkim rozbawieniem.

Ponieważ nie miała zamiaru cały czas siedzieć, co byłoby tym trudniejsze, że projektanci pomieszczenia nie przewidzieli ani fotela kapitańskiego, ani miejsca, gdzie można byłoby go zainstalować, wolała stać lub chodzić. Dlatego Nimitz znajdował się w nosidle, które miała na plecach, i oglądał świat znad jej ramienia.

— W porządku — powiedziała głośno, zwracając się do wszystkich obecnych. — W ciągu najbliższych dziesięciu minut powinniśmy otrzymać informacje, kto konkretnie tu zawitał. Ale zanim się zbliżą, minie parę godzin, więc chcę, żebyście wszyscy przestali się denerwować. Co prawda będziemy mieli tylko jedną szansę, ale robiliśmy to już dwa razy, tyle że na mniejszą skalę, więc zrobimy to dobrze i teraz. Komandor Phillips?

— Tak, milady?

— Jeśli nie ma pani nic przeciw, proszę zwolnić rotacyjnie całą wachtę. Mamy dość wyszkolonych operatorów, toteż nie widzę potrzeby, by ci, którzy powinni tu być, gdy zacznie się coś dziać, nie byli wypoczęci i syci.

— Aye, aye, milady. Dopilnuję tego.



* * *


Towarzysz generał major Thornegrave przerwał pisanie, nie zdejmując jednak rąk z klawiatury. Sporządzał właśnie notatkę dotyczącą warunków zakwaterowania przymusowych robotników, gdy już znajdą się w systemie Seabring, ale nie mógł się skupić… Rzadko mu się to zdarzało, ale jeszcze rzadziej był świadkiem czegoś równie spektakularnego jak to, co niedawno oglądał.

Wyjście z nadprzestrzeni było znacznie bardziej widowiskowe, niż można by sądzić ze słów towarzyszki komodor Yang. Nigdy nie wyobrażał sobie czegoś podobnego i stał jak urzeczony w obserwatorium, gapiąc się z otwartą gębą na okręty kolejno wychodzące w ślad za flagowym z nadprzestrzeni. Obserwatorium astronawigacyjne wyposażone było w soczewkę grawitacyjną, dzięki czemu wszystko było doskonale i wyraźnie widać. A było co oglądać… Już smukłe krążowniki liniowe prezentowały się wspaniale, gdy ich żagle o średnicy dwustu pięćdziesięciu kilometrów rozbłyskiwały błękitnymi błyskawicami, ale nieporównanie większe wrażenie wywierały transportowce.

Pięciokrotnie większe od krążowników, mimo słabszych napędów miały znacznie większe żagle, toteż pojawiały się w normalnej przestrzeni niczym olbrzymie ażurowe bańki mydlane, przypominając krótkotrwałe błękitne słońca na tle smolistej czerni. Dopiero ich widok uzmysławiał w pełni, jak są wielkie. Naturalnie istniały okręty czy statki jeszcze większe, ale Thornegrave pierwszy raz zdał sobie sprawę z ich prawdziwego ogromu. I został zmuszony do docenienia skali, na jaką ludzkość realizowała swe marzenia. Tak na dobrą sprawę transportowce klasy Longstop były zwykłymi przerośniętymi barkami, o czym dobrze wiedział. Ale nie sposób było ich tak traktować, gdy promieniowały błękitem na tle wiecznego mroku.

Nasunęła mu się na ten widok refleksja, że skoro potrafią budować takie jednostki, to muszą także być w stanie dokończyć rewolucję… dopóki nie uświadomił sobie, że nie tylko oni. I że ci równie zdolni mogą zdołać ich powstrzymać…

W takich właśnie chwilach najbardziej brak mu było towarzyszki Cordelii Ransom. Thornegrave należał do tych nielicznych, którzy wiedzieli, gdzie naprawdę zginęła i w jakich okolicznościach. Uważał też, że propaganda postąpiła słusznie, zatajając to i podając taką wersję wydarzeń, na jaką zdecydowano się ostatecznie. Czyli że zginęła wraz z okrętem jako osobisty wysłannik Komitetu na froncie. W sumie zresztą była to prawda — nie licząc drobnych detali technicznych. W walce klasowej zmagania toczyły się wszędzie, a frontów istniało wiele. Dzięki temu towarzyszka Ransom zyskała status bohaterki, na który w pełni zasłużyła, i stała się męczenniczką rewolucji. Jej strata była poważnym ciosem dla nowego porządku i żałował, że konieczność opóźnienia ogłoszenia tej wiadomości zmusiła Urząd Bezpieczeństwa do okłamywania tak wielu funkcjonariuszy i towarzyszy. Tak jednak było lepiej, patrząc z szerszej perspektywy, i Komitet musiał to dostrzec natychmiast i zrozumieć. Przyznanie, że zdołały ją zabić sługusy burżuazji, po tym jak zdecydowała się wykonać sprawiedliwy wyrok na tej arystokratycznej morderczyni, byłoby ciosem dla towarzyszy rewolucjonistów i ludu pracującego Ludowej Republiki. A nagranie z egzekucji Harrington, choć nieprawdziwe, stanowiło cios dla morale wroga, bohaterska śmierć towarzyszki Ransom krzepiła zaś serca ludu.

Mruknął poirytowany, otrząsając się z rozmyślań. Spojrzał na ekran z na wpół dokończonym zdaniem i prychnął. Zapisał i zarchiwizował tekst, zamknął plik i wyłączył komputer. Od pobytu w obserwatorium minęło ponad pięć godzin i nadszedł czas powrotu na pomost flagowy.



* * *


— Nieprzyjaciel rozpoczyna podchodzenie do orbity parkingowej, milady — zameldowała cicho komandor Phillips.

Honor kiwnęła głową, nie odrywając oczu od holoprojekcji taktycznej.

Głos Phillips był bardziej niż nieco zachrypnięty, czemu nie należało się dziwić. Napięcie w sali rosło cały czas, a potęgował je, co dziwniejsze, brak jakichkolwiek oznak podejrzanego zachowania ze strony konwoju. Wyglądało to zupełnie tak, jakby wszyscy obecni czekali, kiedy ich plan zacznie się walić, a każda minuta jego bezproblemowej realizacji zwiększała tę obawę.

Naturalnie nie był to ich plan, tylko plan Honor, ale to akurat dla nikogo poza nią nie miało najmniejszego znaczenia. A ona już wkrótce nie będzie miała czasu się martwić, czy okaże się trafiony. Nimitz zresztą był zdania, że gryzie się niepotrzebnie, o czym świadczyło jego ciche, prawie niesłyszalne mruczenie.

Jak zwykle działało na nią uspokajająco, toteż tym łatwiej było jej stać spokojnie z dłonią wsuniętą za pas. Poza była dziwna, ale jednej ręki nie dało się założyć za plecy, jak to miała w zwyczaju robić w takich sytuacjach. Uśmiechnęła się, wyobrażając sobie, jak by taka próba mogła wyglądać, i w tym momencie Phillips spojrzała na nią. I uniosła brwi w niemym pytaniu o powód tej dziwnej wesołości.

Honor potrząsnęła przecząco głową — tłumaczenie na pewno nie przyczyniłoby się do wzmocnienia jej wizerunku jako spokojnego i pewnego siebie dowódcy. Poza tym wesołość w części przynajmniej była skutkiem napięcia. Do którego miała spore powody, gdyż zamiast spodziewanych dwóch krążowników liniowych i trzech ciężkich krążowników transportowcom towarzyszyło sześć krążowników liniowych, cztery ciężkie i dwa lekkie. Co prawda nie powinno to mieć znaczenia ani wpływu na ostateczny wynik, ale znacznie zmieniło stosunek sił. I wywołało niepewność, jakie też inne niespodzianki może kryć konwój.

Jeśli chodziło o niespodzianki, to ona też miała parę. Spojrzała na ekran taktyczny pokazujący tylko okolice Niflheima, najdalszego księżyca planety. W jego cieniu, całkowicie ukryte przed sensorami jednostek konwoju czekały Krashnark i Bacchante gotowe do akcji, gdyby zaszła taka potrzeba. Nie chodziło naturalnie o ich siłę ognia, znikomą w porównaniu do tej, jaką dysponowała obrona satelitarna, ale o mobilność i skuteczność jako broni psychologicznej. Stanowiły bowiem dla wroga najlepszy dowód na to, że byli jeńcy wiedzą, jak zdobyć ubeckie okręty.

Jednostki konwoju zakończyły ostatnią zmianę kursu tuż przed wewnętrzną sferą min i zaczęły zajmować wyznaczone pozycje na orbicie parkingowej. Używały przy tym aktywnych sensorów, ale tego nie mogła im zabronić, gdyż wzbudziłoby to podejrzenia. Przy tej ilości okrętów i liczbie min w pobliżu był to jak najbardziej sensowny środek ostrożności. Zawsze istniała możliwość, że któraś będzie miała awarię, i żaden rozsądny kapitan (nawet z UB, jak widać) wolał nie dowiedzieć się o tym w ostatnim momencie. Jednak po zajęciu wyznaczonych pozycji okręty kolejno posłusznie wygaszały napędy.

— Czy na którymkolwiek jest aktywne uzbrojenie? — spytała Phillips oficera taktycznego.

— Nie, ma’am — zameldował zapytany. — I wszystkie frachtowce wyłączyły już napędy.

— A reszta? — spytała ostro Phillips.

— Ciężkie krążowniki także to robią, choć jeszcze nie wszystkie… natomiast węzły napędów krążowników liniowych pozostają gorące, ma’am.

Phillips wymamrotała coś pod nosem i spojrzała pytająco na Honor.

Ta wzruszyła ramionami, nie tracąc ani odrobiny spokoju.

— Z taką ewentualnością się liczyliśmy — przypomniała. — Gdybym to ja dowodziła eskortą, nakazałabym wszystkim jednostkom tak postąpić. To jedyny sposób, by zdążyć uciec przed dryfującą miną. Natomiast jest to całkowicie bez znaczenia wobec takiej siły ognia, jaką my dysponujemy.

— Mimo to byłabym szczęśliwsza, gdyby wszystkie okręty wyłączyły napędy, milady. — Phillips uśmiechnęła się bez śladu wesołości.

— Ja także — przyznała Honor.

Po czym wzięła głęboki oddech, podeszła do głównego stanowiska łączności i ujęła podany przez dyżurnego oficera mikrofon. Przez cały czas od momentu nawiązania łączności z konwojem komputerowy brygadier Tresca stworzony przez Scotty’ego i Harknessa spisywał się doskonale, ale teraz przyszła pora na chwilę prawdy.

Spojrzała na Phillips i poleciła:

— Proszę przekazać na Krashnarka i Bacchante, by przygotowali się do wykonania Flypaper.

— Aye, aye, ma’am.



* * *


— Dziwne… — mruknęła towarzyszka komodor Yang. Towarzysz generał major uniósł głowę znad ekranu, na którym znajdowała się twarz kapitana transportowca Voyager. Ten nadal odpowiadał na zadane pytanie, ale towarzysz generał major już go nie słuchał. Obserwował towarzyszkę komodor, która pochyliła się nad ekranem stanowiska taktycznego i przyglądała się czemuś ze zmarszczonymi brwiami.

— Co się stało, towarzyszko komodor? — spytał po chwili.

— Prawdopodobnie nic, towarzyszu generale — odparła, nie spuszczając wzroku z ekranu. — Tyle tylko że ciągle jesteśmy namierzani przez dużą ilość aktywnych sensorów obrony systemowej. Głównie radary i lidary.

— Dlaczego? — Spytał, nie bardzo rozumiejąc, o co chodzi. Yang wzruszyła ramionami.

— Namierzali nas przez całą drogę, to rutynowy środek ostrożności, ale nie rozumiem, dlaczego robią to nadal, skoro już jesteśmy na orbicie. Chyba że… no tak, ćwiczenia! Z pewnością operatorom obozu Charon przyda się każda okazja do potrenowania z prawdziwymi okrętami, a nie tylko na symulacjach. Zaskoczyło mnie, że namierza nas aż tyle lidarów. Ale to logiczne: artylerzyści też potrzebują ćwiczeń.

— Artylerzyści? — zaniepokoił się Thornegrave.

— To, że ich sensory są aktywne, nie oznacza, że działa także. Standardowa procedura w czasie ćwiczeń jest wręcz przeciwna, więc nie obawiam się, że ktoś do nas strzeli przez przypadek. Zaskoczyła mnie po prostu skala tych ćwiczeń i… I urwała, widząc, jak oficer łącznościowa najpierw podskakuje, potem odwraca się w jej stronę, przypomina sobie o obecności Thornegrave’a i zamiera w połowie drogi. Widać było, że nie wie, komu ma się zameldować, co było wysoce niepokojące, ale jeszcze dziwniejsza była jej ostateczna decyzja — nie zwróciła się do żadnego z nich, tylko patrząc w punkt w połowie drogi między obojgiem, powiedziała mechanicznym i wypranym z emocji głosem:

— Towarzyszu generale, myślę, że powinien pan wysłuchać tej wiadomości z planety.

— Jakiej wiadomości? — warknął Thornegrave. — Towarzysz nadzorca Tresca rozłączył się dopiero dziesięć minut temu. O czym chce ze mną tak szybko rozmawiać?

— To nie… — Oficer łącznościowy przełknęła ślinę. — To… proszę, towarzyszu generale!

I podała mu własną słuchawkę uszną w wyciągniętej dłoni.

Thornegrave był tak zaskoczony, że przez moment jedynie jej się przyglądał. Ponieważ znajdowała się po przeciwnej stronie pomostu, prychnął i polecił:

— Proszę przełączyć na ten ekran, towarzyszko komandor!

Przyglądała mu się jeszcze przez chwilę, po czym wzruszyła ramionami, wsunęła słuchawkę w ucho i odwróciła się do swojej konsoli.

— Odtwarzam oryginalną wiadomość, towarzyszu generale — powiedziała, nadal tym samym mechanicznym tonem.

Thornegrave przyglądał się jej, podobnie jak i Yang, zastanawiając się, co mogło spowodować tak dziwaczne zachowanie dotąd zupełnie normalnego oficera. A potem przestał, gdyż na stojącym przed nim ekranie pojawiła się postać innej kobiety, a raczej jej popiersie. Dziwnie znajome, tylko w niewłaściwym mundurze… mundur zresztą w ogóle był dziwaczny… niebieska kurtka, dziwaczna czapka z daszkiem, gwiazdy na naramiennikach niewłaściwego kształtu… kobieta nie miała lewej ręki, a lewa połowa twarzy wyglądała na sparaliżowaną… Zmarszczył brwi, myśląc intensywnie… i twarz, i mundur wyglądały znajomo, tylko nie bardzo potrafił je zidentyfikować… A potem ponad prawym ramieniem kobiety pojawił się porośnięty futrem łeb zwieńczony parą stojących uszu i nagle wszystko wskoczyło na swoje miejsce. To był mundur graysońskiego admirała! A kobietą była…

— Uwaga krążownik liniowy Urzędu Bezpieczeństwa Farnese — przemówiła kobieta zimnym, twardym głosem. — Jestem Honor Harrington z Marynarki Graysona i informuję, że mam pod kontrolą całą planetę Hades wraz z obroną systemową. Ta wiadomość jest przeznaczona dla towarzysza generała Thornegrave’a, a nadawana kierunkowym laserem, by zapewnić brak podsłuchu. Robię to dlatego, by umożliwić panu odpowiedź, nim wszyscy się dowiedzą, jak wygląda sytuacja, i ktoś zrobi coś głupiego. Nadaję z centrum ogniowego obozu Charon, a działa, których lidary namierzają pańskie okręty, znajdują się pod moją kontrolą. Rozkazuję natychmiast wyłączyć napędy wszystkich okrętów i przygotować się do przyjęcia abordażu. Jakakolwiek próba oporu czy niewykonanie rozkazów moich bądź moich podkomendnych oznaczać będzie użycie przez nas siły. Wymagam natychmiastowej odpowiedzi.

Towarzysz generał major Thornegrave gapił się na ekran wytrzeszczonymi oczami, zbyt zszokowany, by w jakikolwiek sposób funkcjonować. Jego umysł nie był w stanie uwierzyć w to, co widzi i słyszy, i zachowywał się niczym pijany na lodzie. To było niemożliwe! Harrington zginęła wraz z Ransom, całe miesiące wcześniej, niż to oficjalnie ogłoszono. Nie mogła mu wydawać rozkazów, bo, do cholery, była martwa!

Ale wcale na taką nie wyglądała…

Ocknął się, słysząc za plecami cichy szept.

— Mój Boże! — westchnęła Yang, przyglądając się postaci na ekranie. — To… to nie może być ona! Oglądałam jej egzekucję! Chyba że…

Oderwała wzrok od ekranu i spojrzała na Thornegrave’a podejrzliwie. A on mógł tylko gapić się na nią, gdyż jego umysł odmawiał uwierzenia zmysłom.

A w następnej chwili to wszystko zeszło na dalszy plan, gdyż oficer łącznościowy zameldowała:

— Odbieram kolejną transmisję:

I przełączyła ją na jego ekran już bez pytania czy czekania na rozkazy.

— Czekam na odpowiedź, towarzyszu generale Thornegrave — oznajmiła zimno Harrington — ale moja cierpliwość się kończy. Albo wykona pan moje polecenia natychmiast, albo każę otworzyć ogień do pańskich okrętów. Ma pan trzydzieści sekund na decyzję.

— Musimy coś zrobić, towarzyszu generale! — ponagliła go Yang.

— Ale my… to znaczy, ja nie… — Thornegrave przełknął ślinę i warknął: — Towarzyszko komandor?

— Słucham, towarzyszu generale? — spytała oficer łącznościowa.

— Ona mówi prawdę czy ta transmisja dociera także do pozostałych okrętów?

— Nie sądzę, towarzyszu generale. Jest nadawana w zakodowanej postaci przez kierunkowy laser komunikacyjny jednego z satelitów łączności planetarnej. Wydaje mi się, że rzeczywiście chwilowo pragnie utrzymać rozmowę w tajemnicy. — Towarzyszka komandor umilkła, odchrząknęła i spytała: — Będzie odpowiedź, towarzyszu generale?

— Nie będzie! — warknął towarzysz generał major Thornegrave. — Poinformuję was, towarzyszko komandor, kiedy zdecyduję się odpowiedzieć na cokolwiek. Rozumiecie?

— Rozumiem — odparła, nie siląc się na dodanie „towarzyszu generale”.

Thornegrave spojrzał na nią wściekle. Zdawał sobie sprawę, że zrugał ją, bo był spanikowany, ale nie na wiele mu się to przydało, bo umysł nadal odmawiał współpracy, a nad paniką nie zdołał zapanować.

— To nie pora na awantury, towarzyszu generale! — Głos Yang był cichy, ale zdecydowany. — Czas nam się kończy, a jesteśmy nieruchomym celem. Musi pan jej odpowiedzieć!

— Nic nie muszę, towarzyszko komodor! — warknął Thornegrave.

— Właśnie że pan musi! — warknęła w odpowiedzi. — Dała panu okazję załatwienia tego bez masakry. Jeżeli pan ją odrzuci, będzie rzeźnia!

— Nie mam w zwyczaju słuchać poleceń zbiegłych więźniów, którzy… — zaczął Thornegrave, ale nie zdołał dokończyć, bo Yang weszła mu w słowo.

— Ona nie jest zbiegłym więźniem, do cholery, tylko kimś, kto ma dość dział, żeby w mgnieniu oka zniszczyć wszystkie nasze okręty!

— Nonsens! To przesada i panika…

— Nie przesadzam! To jest to, na czym ja się znam, nie pan! Jesteśmy bezbronni: żaden okręt nie ma ekranu, nie możemy manewrować, obrona rakietowa nieaktywna… nawet, cholera, pola antyradiacyjnego nie mamy aktywnego! A jeżeli ktoś spróbuje uaktywnić napęd czy uzbrojenie, to jej sensory natychmiast to wykryją i zdąży nas rozstrzelać, nim będziemy choć mieli namiar celu i…

— Doskonale, towarzyszu generale — rozległ się z głośnika spokojny, zimny głos. — Czas się skończył. Odpowiedzialność za to, co teraz nastąpi, spada na pana. Proszę przejść na częstotliwość konwoju!

Polecenie skierowane było do kogoś, kogo nie obejmowało pole widzenia kamery.

— Co?! O co jej chodzi? — zdziwił się Thornegrave.

Ale Yang już się odwróciła, ignorując go kompletnie i rozkazując, by ją natychmiast połączono z kapitanami pozostałych okrętów.

Nim polecenie zostało wykonane, rozległ się ponownie głos Harrington, tyle że tym razem z głośnika głównego ekranu łączności pomostu flagowego.

— Do wszystkich okrętów na orbicie planety Hades. Mówi admirał Honor Harrington z Marynarki Graysona. Kontroluję planetę i całą obronę systemową łącznie z obroną orbitalną. Wszystkie okręty są namierzone przez moje działa energetyczne. Macie natychmiast wyłączyć napędy oraz aktywne sensory i czekać na grupy abordażowe. Jakakolwiek zwłoka lub nieposłuszeństwo w wykonaniu tych poleceń zakończy się zniszczeniem okrętu. To jest pierwsze, jedyne i ostatnie ostrzeżenie. Koniec wiadomości.

— Do wszystkich! — rozległ się natychmiast głos Yang. — Mówi komodor Yang! Wykonać wszystkie polecenia z powierzchni! Powtarzam: wykonać wszy…

— Ma’am: Attila.

Yang odwróciła się, słysząc ten rozpaczliwy okrzyk, i poczuła się tak, jakby ktoś rąbnął ją w żołądek. Kapitan krążownika liniowego Attila spanikował, o co trudno było mieć do niego pretensje. Gdyby tego idioty Thornegrave’a nie sparaliżował strach, można by tego uniknąć, a tak każdy kapitan musiał podjąć decyzję samodzielnie, i to w warunkach kompletnego zaskoczenia. Yang nie wiedziała i nigdy się nie dowiedziała, na co liczył towarzysz kapitan Snellgrave. Być może miał nadzieję, że jeśli wystarczająco szybko uruchomi napęd i będzie dysponował ekranem oraz osłonami burtowymi, zdoła przetrwać pierwszą salwę i zniszczyć obóz Charon rakietami. Może sądził, że zdoła uciec, choć na to ostatnie mógł liczyć jedynie kompletny idiota albo człowiek całkowicie ogarnięty paniką. Najbardziej prawdopodobne było, że w ogóle nie myślał, tylko zareagował instynktownie. Obojętne jakie były jego motywy, popełnił ostatni błąd w życiu.

Attila nie zdążył jeszcze się poruszyć, choć jego silniki manewrowe odpaliły, a poziom energii napędu i ekranu gwałtownie skoczył. Nie osiągnął jednak poziomu, na którym zaczęłoby to mieć znaczenie, ponieważ sensory bazy zarejestrowały to natychmiast, a reakcja Harrington była błyskawiczna — osiem zdalnie sterowanych graserów wystrzeliło równocześnie, trafiając w kadłub okrętu. Promień grasera był w stanie przebić opancerzone burty krążownika liniowego z odległości ponad pół miliona kilometrów. Te trafiły w burty krążownika liniowego z mniej niż dwóch tysięcy kilometrów i miały dość energii, by przeszyć kadłub na wylot, niszcząc wszystko, co spotkały na swej drodze. Ponieważ Attila odpalił silniki manewrowe, pod ich wpływem ruszył praktycznie w chwili trafienia, obracając się wokół własnej osi. I przez to punktowe trafienia graserów zmieniły się w długie cięcia, które dosłownie wybebeszyły okręt.

A w następnej sekundzie eksplodowały jego reaktory.

Na ekranie wizualnym pomostu flagowego rozbłysła oślepiająco biała supernowa. Jej blask był zbyt silny, by filtry zdołały go natychmiast zrekompensować, jako że Attila znajdował się w odległości niespełna sześciuset kilometrów. Równocześnie kadłub okrętu flagowego rozbłysnął dziko, gdy trafiło w niego promieniowanie wywołane eksplozją. A Farnese podobnie jak pozostałe jednostki nie miał nawet uaktywnionego elektromagnetycznego pola siłowego. Otoczony był jedynie cząsteczkowym polem siłowym przechwytującym meteoryty i inne śmieci, ale nie promieniowanie. Na całym okręcie zawyły alarmy radiacyjne.

A zaraz potem dołączyły do nich uszkodzeniowe.

Dopiero znacznie później Yang zdała sobie sprawę, że eksplodował tylko jeden reaktor, reszta została zniszczona przez bezpośrednie trafienia albo ich zabezpieczenia zadziałały tak, jak je zaprojektowano. Gdyby nie to, eksplozja Attili spowodowałaby również zniszczenie Farnese, a najprawdopodobniej także i Wallensteina. Dzięki temu zbiegowi okoliczności uszkodzenia okrętu flagowego okazały się niewiarygodnie lekkie. Zniszczone zostały wszystkie sensory, anteny i sprzężone działka laserowe na prawej burcie, a połowa prawoburtowych klap zamykających ambrazury została zablokowana lub stopiona z kadłubem. Pancerz został zdarty w niektórych miejscach aż na głębokość pół metra, zniszczeniu uległy dwa węzły z dziobowego pierścienia napędu oraz trzy z rufowego. Lewa burta nie została uszkodzona w żaden sposób, a większość wyposażenia rozmieszczonego na górnej i dolnej powierzchni kadłuba także przetrwała prawie bez szwanku. Okręt nie utracił zdolności bojowej… przynajmniej do momentu, do którego nie zostałby ostrzelany przez grasery obrony orbitalnej.

Wallenstein znajdował się w większej odległości od Attili i częściowo był zasłonięty przez kadłub ciężkiego krążownika Hachiman, toteż odniósł znacznie mniejsze uszkodzenia. Za to Hachiman ucierpiał najbardziej. Raz dlatego, że znajdował się najbliżej miejsca eksplozji, dwa, że choć był okrętem klasy Mars, miał znacznie cieńszy pancerz niż krążownik liniowy. To, że jakiekolwiek części jego kadłuba przetrwały, stanowiło dowód naprawdę mocnej budowy, ale i tak ponad trzy czwarte powierzchni zostało rozprute i pogięte. Nikt z załogi nie był w skafandrze, toteż rozhermetyzowanie tylu pomieszczeń zabiło dwie trzecie z niej. Większość pozostałych otrzymała śmiertelne dawki promieniowania, a okręt zmienił się w poskręcany wrak bezwładnie dryfujący w przestrzeni.

Kutuzow, MacArthur i Barbarosa znajdowały się wystarczająco daleko, by nie ucierpieć, a ich kapitanowie zachowali dość przytomności umysłu, by nie zrobić absolutnie nic, dzięki czemu okręty nie stały się kolejnymi celami. Podobnie rzecz się miała z lekkim krążownikiem Sabine, natomiast jego siostrzana jednostka Seahorse nie miała tyle szczęścia. Większość uzbrojenia i wszystkie sensory zostały tak poważnie uszkodzone, że nie nadawały się do użytku, a rufa została poważnie zdeformowana. Zniszczona była także połowa rufowego pierścienia napędu.

Transportowce znajdowały się na tyle daleko, że w ogóle nie groziło im niebezpieczeństwo. Yang poczuła pełen niechęci podziw, gdy zrozumiała, że dlatego właśnie kontrola bazy Charon umieściła je na osobnej, oddalonej od reszty okrętów orbicie. Transportowce miały bowiem nieporównywalnie mniejszą wytrzymałość na uszkodzenia i zostałyby całkowicie zniszczone, gdyby znalazły się choćby tam gdzie Wallenstein. A tak wybuch jedynie nimi zakołysał.

Dopiero po paru minutach wywołane eksplozją zakłócenia zmniejszyły się na tyle, że operatorom z powierzchni udało się ponownie nawiązać łączność z okrętami konwoju. Blady jak trup towarzysz generał major Thornegrave miał więc okazję ponownie ujrzeć kobietę, która właśnie zabiła cztery tysiące jego ludzi.

— Żałuję, że okazało się to konieczne — oświadczyła Harrington bez śladu żalu w głosie. — Ostrzegam równocześnie, że każdy z pozostałych okrętów, który nie wykona moich rozkazów, spotka ten sam los. Będę to powtarzała tyle razy, ile będę musiała, czy pan to zrozumiał, towarzyszu generale?

Towarzysz generał poruszył ustami, ale nie wydobył się z nich głos. Twarz Harrington stężała, a kącik jej ust zaczął drgać miarowo. Thornegrave gapił się na nią, ale jedyne, do czego był zdolny, to naśladowanie wyjętej z wody ryby.

Rachel Yang spojrzała na niego z obrzydzeniem i nacisnęła serię klawiszy na klawiaturze swojego modułu łączności. Twarz towarzysza generała zniknęła z ekranu zastąpiona jej twarzą.

— Tu komodor Rachel Yang — powiedziała wyraźnie. — Pani rozkazy zostaną wykonane, admirał Harrington. Mamy jednak poważne problemy z łącznością, dlatego potrzebuję trochę czasu, by przekazać stosowne polecenia na wszystkie okręty konwoju.

— Doskonale, komodor Yang: ma pani pięć minut na poinformowanie wszystkich okrętów — odparła Harrington. — i na uprzedzenie kapitanów, że moi ludzie dokonają abordażu w zbrojach. Jakikolwiek opór, jakikolwiek powtarzam, spotka się z użyciem siły.

— Rozumiem — wycedziła Yang przez zaciśnięte zęby.

— Lepiej, żeby tak było, bo wszyscy moi ludzie przez lata musieli znosić samowolę funkcjonariuszy Urzędu Bezpieczeństwa. Nie zawahają się sekundy, by zabić, a większość wręcz będzie czekała na okazję, by wyrównać rachunki z ubekami.

— Rozumiem — powtórzyła Yang.

— To doskonale. — W prawej połowie twarzy Harrington błysnęły zęby w grymasie, który można by uznać za uśmiech. — Jeszcze jedno, komodor Yang. Poinformuje pani kapitanów okrętów, że każda próba samozniszczenia, opuszczenia okrętu czy uszkodzenia systemu komputerowego będzie uznana za niewykonanie rozkazów i także spotka się z użyciem siły. To jednostki UB i nasze pryzy, a w związku z tym, co funkcjonariusze Urzędu Bezpieczeństwa wyczyniali z jeńcami na tej planecie, nikogo z was nie chronią przepisy konwencji denebskiej. Poinformuje ich pani o tym. I lepiej będzie dla was, jeżeli będziecie o tym cały czas pamiętać.

Harrington przez cały ten czas ani razu nie podniosła głosu, ale czuło się w nim zdecydowanie i obojętność.

Rachel Yang poczuła, że gdzieś w środku robi się jej zimno, i bez słowa skinęła głową na potwierdzenie, że rozumie aż za dobrze.



Rozdział XLVII

— Przygotowania zakończone, milady — zameldowała oficjalnie kapitan Gonsalves.

Honor skinęła głową z poważną miną.

Przez ostatnie czterdzieści osiem godzin wszyscy gorączkowo pracowali. Po to by wreszcie mogły paść te słowa.

— Doskonale, kapitan Gonsalves — odpowiedziała równie formalnie. — Ma pani zezwolenie na odlot. Powodzenia, Cynthia.

Ostatnie zdanie dodała znacznie ciszej i wcale nie uroczyście.

— Dziękuję — uśmiechnęła się Gonsalves. — Zobaczymy się w systemie Trevor Star, ma’am. Proszę się nie spóźnić!

I zakończyła połączenie.

Honor uniosła głowę znad ekranu łączności i rozejrzała się po swym nowym pomoście flagowym. Na głównym ekranie taktycznym widać było transportowce schodzące z orbity i biorące kurs ku granicy wejścia w nadprzestrzeń. Towarzyszył im jeden okręt eskorty, a na ich pokładach znajdowało się ponad dwieście osiemdziesiąt sześć tysięcy ludzi. Było to więcej, niż zakładał Montoya, ale też tłok wewnątrz panował solidny. Natomiast systemy podtrzymywania życia wzmocnione pokładowymi systemami kilkudziesięciu promów i pinas cumujących na burtach miały jeszcze margines bezpieczeństwa na wypadek awarii. Fakt, że niewielki, ale miały.

Nawet patrząc na ich odlot, Honor z trudem wierzyła, że zdołali tego dokonać. Niedowierzanie i duma walczyły w niej o prymat, przytłumiając pozostałe uczucia. Głównie żal po stracie trzech okrętów, których tak potrzebowała. A której można było uniknąć, gdyby tego zasrańca towarzysza generała nie sparaliżował strach.

Ponieważ jednak dupek nie skorzystał z jej propozycji, nie miała wyboru. A więcej czasu nie mogła mu dać, bo nie wiedziała, co on naprawdę robi. Jego ogłupienie mogło być udawane, a jeśliby grał w ten sposób na zwłokę, jego podwładni mogli nawiązać łączność z pozostałymi okrętami i koordynować atak. Kierunkowe lasery nadawały się do tego celu idealnie, gdyż nie była w stanie ani podsłuchać przekazywanych przez nie informacji, ani nawet dowiedzieć się, że są właśnie używane. Co prawda opór nie na wiele by się przydał, ale wtedy mogła zostać zmuszona do zniszczenia wszystkich lub większości okrętów. Bardziej prawdopodobne było, że wykorzystują ten czas do zniszczenia banków pamięci pokładowych systemów komputerowych, co sprawiłoby jej poważny kłopot. Mogła skopiować oprogramowanie Krashnarka, ale krążowniki liniowe były większe i potrzebowały bardziej rozwiniętego oprogramowania, by móc sprawnie funkcjonować. Jedyne, co by jej wówczas pozostało, to opróżnić je ze wszystkiego i przerobić prowizorycznie na transportowce. W walce nie byłaby w stanie w żaden sposób ich wykorzystać.

A tak straciła tylko jeden z nich. No i jeden ciężki krążownik, i jeden lekki.

I zabiła ze cztery tysiące funkcjonariuszy UB.

I co dziwne, nie żałowała tych zabitych. Na garnizonie Piekła nie zemściła się, ponieważ nie mogła. Teraz, choć nie chęć zemsty nią kierowała, po części wyrównała rachunki z ubekami. I czuła się z tym dobrze. A najistotniejsze w tym wszystkim było to, że jej akcja dała spodziewany efekt — załogi pozostałych okrętów były tak przerażone, że wręcz nie mogły się doczekać pójścia do niewoli i przewiezienia na powierzchnię planety, zanim ona nie zdecyduje się również ich zabić.

To były zdecydowanie pozytywne konsekwencje, ale niestety były też i negatywne. Najpoważniejszą z nich zaś stanowiły uszkodzenia, jakie odniósł Farnese. Co prawda udało się odblokować ponad dwie trzecie jego prawoburtowego uzbrojenia, głównie poprzez wycięcie zablokowanych i zniekształconych klap ambrazur. Nic więcej nie dało się zrobić, gdyż w systemie nie było ani możliwości przeprowadzenia stosownych napraw, ani też potrzebnych do tego części czy narzędzi. A okazało się, że oprócz tego, iż na prawej burcie nie ocalał ani jeden sensor i ani jedno sprzężone działko laserowe, to w dodatku osłona burtowa ma nie więcej niż piętnaście procent mocy znamionowej z powodu zniszczenia większości generatorów. Oznaczało to, iż okręt może używać w walce tylko jednej burty, a jeśli komuś uda się trafić go w drugą…

Mimo uszkodzeń był to jednak nadal krążownik liniowy ze sprawnym napędem i systemem podtrzymywania życia, stanowiąc piątą jednostkę klasy Warlord, którą dysponowała. Do tego miała cztery ciężkie krążowniki klasy Mars oraz lekki krążownik Bacchante. Uszkodzony Sabine obsadzony załogą szkieletową został wysłany wraz z transportowcami jako okręt flagowy Cynthii Gonsalves. Nawet jednak bez niego Flota Elizjum nabrała imponujących rozmiarów. Tak imponujących, że problemem stało się znalezienie załóg, by obsadzić wszystkie okręty.

Uśmiechnęła się krzywo na wspomnienie własnej pomysłowości. Ponieważ Farnese nie był w pełni sprawny, okazało się, że do jego obsługi wystarczy załoga licząca siedmiuset, a nie tysiąc trzystu ludzi. Dzięki temu udało się (ledwie) obsadzić pozostałe okręty załogami zredukowanymi, ale złożonymi z wyszkolonych lub doszkolonych ludzi. Co prawda przy tej okazji obsada naziemna centrum ogniowego i kontroli lotów prawie przestała istnieć. Została tylko jedna pełna wachta oraz niewyszkoleni dyżurni pilnujący przez cały czas łączności i sensorów. Przeciwko temu jednak nikt nie protestował — wszyscy skupili się na wybiciu jej z głowy pomysłu, by na jednostkę flagową obrać Farnese.

McKeon był pierwszy, acz tylko dlatego, że LaFollet skojarzył pewne fakty odrobinę później. Za to obaj byli zgodni — żaden nie chciał, by znalazła się w przestrzeni, gdyby miało dojść do bitwy, a jeżeli już, to na pewno nie na nie w pełni sprawnym okręcie. Postawiła na swoim wbrew ich zdaniu i wbrew opiniom Ramireza, Benson i Simmonsa. I to bynajmniej nie dlatego, że (jak obawiał się LaFollet) życie jej obrzydło.

Była to po prostu konieczność. Zdolności dowódczo-taktyczne Harriet Benson wracały z zaskakującą szybkością, niestety była wyjątkiem wśród byłych wieloletnich jeńców. Kilku innych nadawało się do pełnienia wacht lub na pierwszych oficerów, ale nie do samodzielnego dowodzenia. Nie mieli czasu, by wyrobić sobie wszystkie niezbędne do tego cechy. A wśród jeńców z flot Sojuszu było zaskakująco mało oficerów o odpowiednich kwalifikacjach i doświadczeniu. Poza komandorem Ainspanem i komandor porucznik Rebeką Ellis nikt nie dowodził jednostką większą od kutra rakietowego. Ainspan dowodził lekkim krążownikiem HMS Adonai, a Ellis niszczycielem HMS Plam Song. Dlatego pierwszy dostał ciężki krążownik Ares, a druga przejęła od Benson dowództwo Bacchante.

A potem Honor zaczęła żonglerkę z ośmioma pozostałymi okrętami. Skończyło się na tym, że McKeon objął dowództwo Wallensteina, Benson zaś Kutuzowa. Solomon Marchant dostał MacArthura, a Geraldine Metcalf Barbarosę. Z ciężkimi krążownikami poszło trudniej; w końcu zdecydowała się powierzyć dowództwo Ishtar Sarah DuChene, a Huan-Ti Lethridge’owi. Krashnarka zaś od McKeona przejął Scotty Tremaine. Tak szczerze to chciała zrobić kapitanem także Warnera Casleta, który najlepiej z nich wszystkich znał możliwości okrętów Ludowej Marynarki, a doświadczenie miał równe McKeonowi, ale nie mogła tak postąpić, gdyż zbyt wielu byłych jeńców nie zgodziłoby się służyć pod jego rozkazami. Dlatego mianowała go swoim pierwszym oficerem na Farnese. Oficjalne uzasadnienie głosiło, że nie w pełni sprawny okręt potrzebuje najlepszej kadry.

A potem zaczęła się karuzela z dobieraniem oficerów i podoficerów, by wszystkie okręty miały zbliżony poziom obsady… Swoim zastępcą w dowodzeniu eskadrą mianowała Ramireza przydzielonego na pokład Wallensteina. Okrętu dać mu nie mogła, gdyż nie odzyskał na tyle umiejętności manewrowania okrętem, by nadawał się do dowodzenia nim w boju. Centrum ogniowym i kontrolą lotów dowodziła Phillips, a ogólne dowództwo na planecie otrzymał Gaston Simmons.

Była to, oględnie mówiąc, straszna prowizorka, do tego zupełnie niespotykana, gdyż oparta o umiejętności, nie stopnie, ale miała jedną wielką zaletę. Większość ludzi poznawała się przez prawie standardowy rok i nabrała do siebie zaufania. Miała nadzieję, że to zrównoważy większość ich braków w wyszkoleniu.

I lepiej, żeby tak było, bo choć każdy następny okręt, jaki się pojawi w systemie w najbliższym czasie, powinien być sam, a jego załoga nie miała prawa niczego podejrzewać, nie potrwa to długo. Sądziła, że góra dwa-trzy miesiące, bo mniej więcej wtedy zaczną szukać Thornegrave’a i jego konwoju. Miała zamiar wykorzystać ten czas na naprawdę rzetelne ćwiczenia, manewry, szkolenia i zgrywanie załóg.

Niestety, sądząc po okresie, w którym Piekło należało do nich, takich okrętów nie będzie wiele, a o tym, by wśród nich zjawił się jakiś transportowiec, mogła raczej jedynie pomarzyć. A to oznaczało, że nadal będzie jej brakowało możliwości przewiezienia około stu tysięcy osób, gdy Urząd Bezpieczeństwa zacznie sprawdzać, gdzie zgubił się towarzysz generał.

I przyśle tu kogoś, by to sprawdzić.

Nie wiedziała ani kogo, ani czym. Logicznie byłoby zacząć od jednostki kurierskiej, bo był to najszybszy sposób. Jeżeli UB tak właśnie postąpi, istniała szansa, że uda jej się wyłgać tak jak za pierwszym razem, twierdząc, że konwój odleciał do Seabring. Jednakże nawet gdyby tak się stało, od momentu odlotu kuriera czasu pozostanie niewiele. W Urzędzie Bezpieczeństwa nie tkwili sami idioci i w końcu ktoś się zorientuje, że system Cerberus stał się czarną dziurą dla wszystkich okrętów poza jednostkami kurierskimi.

A poza tym wcale nie musieli przysłać kuriera…

Tak czy owak wiedziała, że czas zaczyna się jej kończyć i trzy miesiące były górną granicą, na którą mogła liczyć. A w tym czasie musiała znaleźć jakiś sposób na zdobycie wystarczającej liczby okrętów, by wywieźć z planety tych, którzy tego chcieli, a którzy nadal na niej przebywali.

I wiedziała, że to zrobi, tyle że jeszcze nie całkiem, jak to zrobi…



* * *


— W porządku, towarzysze i towarzyszki, zaczynamy! — Towarzysz kontradmirał Paul Yearman rozejrzał się po obecnych w sali odpraw i uśmiechnął chłodno, czekając, aż zapanuje kompletna cisza.

Gdy uwaga wszystkich była już niepodzielnie skupiona na nim, spojrzał na siedzącego obok i spytał uprzejmie:

— Zechce pan zacząć, towarzyszu generale?

— Dziękuję, towarzyszu admirale — odparł równie uprzejmie Seth Chernock i także rozejrzał się po zgromadzonych przy stole oficerach. Stanowili przedziwną mieszankę — czterech nosiło mundury Urzędu Bezpieczeństwa, czternastu Ludowej Marynarki. Podobnie wyglądała sytuacja w siłach lądowych: całością dowodził towarzysz generał major UB Claude Gisborne, ale połowa sił, a dwie trzecie starszych oficerów należało do Ludowego Korpusu Marines.

Nie była to spójna formacja, ani jeśli chodzi o element lądowy, ani latający, i zdawał sobie z tego sprawę, ale to było wszystko, co zdołał zebrać. A i tak zajęło mu to dziewięć standardowych dni. Teraz ekspedycja wreszcie wyruszyła, a w odprawie musieli wziąć udział wszyscy dowódcy, żeby każdy zrozumiał w pełni cel operacji i jej plan.

Pozytywną stroną było to, że miał do dyspozycji dziesięć krążowników liniowych (choć jeden należał do starej klasy Lion) i sześć ciężkich krążowników. Oraz to, że Marines byli w stanie zorganizować dwa swoje szybkie transportowce klasy Roughneck. Negatywną zaś, że nie zdołał zgromadzić więcej niż dwadzieścia siedem tysięcy ludzi. Oczywiście okrętów było dość, by dotrzeć do planety, ale według ostrożnej oceny więźniów było dwadzieścia razy więcej. Jedyną możliwością wyrównania szans był ostrzał z orbity. Problem polegał na tym, że nie był on zbyt precyzyjny… Na szczęście Gisborne był eks-Marine i znał się na operacjach desantowych. Zdołał też jakoś nie dopuścić do otwartych animozji między podlegającymi mu batalionami interwencyjnymi a Marines, co było dużym osiągnięciem, bo członkowie obu formacji nienawidzili się serdecznie. Gisborne trzymał wszystkich żelazną ręką i choć o braterstwie broni mowy być nie mogło, wrogość nie była jawna przynajmniej wśród oficerów jego sztabu i większych jednostek.

Niestety w drugim rodzaju sił zbrojnych nie wyglądało to tak dobrze, choć Yearman nie ponosił tu winy. Chernock potrzebował go, zdawał sobie bowiem sprawę z własnych ograniczeń. Był planistą i administratorem, a jego tak zwane „bojowe” doświadczenia ograniczały się do paru ekspedycji interwencyjnych, co w żaden sposób nie predestynowało go do dowodzenia tą ekspedycją. Dlatego zrobił z Yearmana swego oficjalnego zastępcę, a praktycznego dowódcę pierwszej fazy operacji.

I z tego, co dotąd miał okazję zaobserwować, był to doskonały wybór. Yearman może nie był genialnym strategiem, ale doświadczonym dowódcą znającym się na realiach taktycznych. Zaczął od starań, by z mieszaniny okrętów o różnej przynależności stworzyć na tyle spójny zespół, na ile tylko się da. Niestety okazało się, że dziewięć dni to za mało, by mu się powiodło tak, jak sobie tego życzył.

Chernock podejrzewał, że gdyby wszystkie okręty należały do Ludowej Marynarki, sytuacja wyglądałaby nieporównanie lepiej. Niestety, trzy krążowniki liniowe Ivan IV, Cassander i Modred obsadzone były funkcjonariuszami UB podobnie jak Morrigan, ciężki krążownik klasy Mars. Ich dowódcy, a zwłaszcza towarzysz kapitan Isler z Modreda, byli ciężko niezadowoleni ze znalezienia się pod rozkazami oficera Ludowej Marynarki, i to pomimo świadomości, że stało się tak na wyraźne życzenie Chernocka. Towarzysz kapitan Sorrenson, dowódca Morrigana, prawdopodobnie dorównywał Islerowi w podejściu, ale nie okazywał tak jawnie niechęci.

A sytuację pogarszały wyniki ćwiczeń. Już po pierwszych dla każdego stało się bowiem oczywiste, że załogi wszystkich okrętów Urzędu Bezpieczeństwa były nieporównanie gorzej wyszkolone, a ich oficerowie mniej doświadczeni od swych odpowiedników w Ludowej Marynarce. Jak się należało spodziewać, zwiększyło to jedynie niechęć funkcjonariuszy, a pogardę wojskowych.

Osobiście Chernock ucieszył się, że różnica wyszkolenia okazała się tak drastyczna. Z tego co wiedział, była to pierwsza wspólna akcja UB i Ludowej Marynarki w historii. Starannie notował wszystkie słabe punkty i niedociągnięcia, zwłaszcza jednostek Urzędu Bezpieczeństwa. Wiedział, że gdy towarzysz sekretarz Saint-Just dostanie jego raport po akcji, posypią się głowy, a dla towarzyszy kapitanów skończy się pełne samozadowolenia lenistwo. Bo w tej chwili sytuacja wyglądała tak, iż gdyby niezbędne okazało się rozprawienie ze zbuntowanymi okrętami Ludowej Marynarki, UB musiałoby mieć olbrzymią przewagę siły ognia, by wygrać jakiekolwiek starcie. To, czy w związku z tym należało włączyć w skład sił UB większe okręty, nie było jego sprawą. Ale miał obowiązek uświadomić towarzyszowi sekretarzowi fakt niedostatecznego wyszkolenia ludzi służących na już posiadanych.

Póki co Yearman nie miał innego wyjścia, niż próbować zrobić z tej zbieraniny w miarę choćby zgraną siłę zdolną do walki. Czas potrzebny na zgromadzenie sił lądowych wykorzystał więc w jedyny sensowny sposób — na ćwiczenia, ćwiczenia i jeszcze raz ćwiczenia. Chernock wiedział, że sytuacja daleka jest od zadowalającej, ale postępowanie Yearmana zaczęło przynosić rezultaty. I to na tyle obiecujące, że dalsze ćwiczenia miały trwać przez całą drogę do celu. Niestety system Cerberus znajdował się w odległości ledwie czterdziestu pięciu lat świetlnych, co przy prędkości osiąganej przez transportowce klasy Roughneck oznaczało ośmiodniowy przelot w czasie obiektywnym, czyli sześcioipółdniowy w czasie pokładowym. Nie było to dużo, ale z drugiej strony po pięciu dniach nieprzerwanych prawie ćwiczeń i manewrów nawet oficerowie Ludowej Marynarki mieli dość. Ci z UB byli na krawędzi buntu, choć nawet do towarzysza kapitana Islera musiało dotrzeć, o ile poprawiły się osiągane przez jego okręt wyniki. Poza tym wszyscy mieli świadomość, jaka byłaby reakcja Chernocka, toteż starali się zachować choćby pozory uprzejmości.

Chernock uznał, że cisza trwała wystarczająco długo, toteż ją przerwał, mówiąc spokojnym głosem:

— Stanowimy zespół zebrany pospiesznie i większość z nas nigdy nie miała okazji ze sobą współpracować. Zdaję sobie sprawę, jak intensywny wysiłek został podjęty, by przezwyciężyć różnice wynikające z odmiennej podległości służbowej, i jak było to wyczerpujące, a czasami irytujące. Wiem, że wszyscy obecni są podenerwowani, i rozumiem powody tego stanu rzeczy. Niemniej nie… będę… tolerował… żadnych… wybuchów złości, wahania w wykonywaniu rozkazów starszych stopniem, niezależnie od tego, jaki uniform noszą, ani innych przejawów niesubordynacji czy rywalizacji. Czy ktokolwiek z obecnych potrzebuje jakiegoś dodatkowego wyjaśnienia tego problemu?

Słysząc jego zimny i groźny ton, ci, którzy tego nie zrobili wcześniej, przybrali pospiesznie starannie neutralne wyrazy twarzy. Chernock odczekał kilkanaście sekund, a gdy nikt się nie odezwał, uśmiechnął się chłodno.

— Miałem nadzieję, towarzysze, że taka właśnie będzie wasza reakcja. I cieszę się, że nie były to nadzieje płonne — pochwalił ich. — Teraz oddaję głos towarzyszowi admirałowi.

— Dziękuję, towarzyszu generale. — Yearman odchrząknął, nie ukrywając zadowolenia i pewnej obawy w związku ze zdecydowaniem, z jakim Chernock udzielił mu poparcia.

Nie ulegało wątpliwości, że tak samo jak innym nie odpowiada mu mieszany skład ekspedycji, ale w jego głosie nie było nic, co by to sugerowało.

— Wyniki ostatnich ćwiczeń pozwalają na niewielką dozę optymizmu — poinformował zebranych. — Co prawda koordynacja nadal pozostawia sporo do życzenia i nie zdecydowałbym się poprowadzić was do walki z wyszkolonym, dysponującym okrętami przeciwnikiem bez przynajmniej jeszcze tygodnia ćwiczeń. Sądzę jednak, że to zadanie jesteśmy w stanie wykonać. Równocześnie jednak chciałem wszystkim przypomnieć, że nadmierna pewność siebie jest jednym z najgroźniejszych wrogów człowieka.

Przerwał i kolejno przyjrzał się wszystkim siedzącym. Chernock potarł nos, by ukryć uśmiech, gdyż spojrzenie Yearmana najdłużej zatrzymało się na towarzyszu kapitanie Islerze.

— Nasze zadanie jest stosunkowo proste — podjął Yearman. — Zapoznaliśmy się z dostarczonymi przez towarzysza generała Chernocka informacjami dotyczącymi obrony systemowej i orbitalnej i sądzę, że wszyscy zdajemy sobie sprawę z ich podstawowej słabości. Poza stanowiskami ogniowymi zlokalizowanymi na powierzchni księżyców i samej planety wszystkie pozostałe nie są chronione przez żadne pasywne środki obrony antyrakietowej i są praktycznie pozbawione możliwości ruchu. W dodatku mają bardzo ograniczone aktywne środki obrony przeciwrakietowej, zarówno jeśli chodzi o wyrzutnie antyrakiet, jak i stanowiska sprzężonych działek laserowych. W mojej ocenie tych ostatnich jest o połowę za mało, by obrona była skuteczna. Dzięki temu zdalnie sterowane stanowiska ogniowe są nadzwyczaj podatne na zniszczenie i można mieć pewność, że zdołamy się przez nie przebić bez większych strat. Inna będzie sytuacja, gdy znajdziemy się w zasięgu baz ogniowych na księżycach i na powierzchni, ale one mają ograniczone zapasy amunicji, toteż choć poniesiemy straty, nie będą one zbyt ciężkie. A zanim znajdziemy się w ich zasięgu, wybijemy wystarczającą dziurę w pozostałej części stanowisk ogniowych, by pozostałe nie były już dla nas groźne. Jest to najgorszy z możliwych scenariuszy, istnieje bowiem realna szansa, iż do żadnej walki nie dojdzie, gdyż nie potwierdzą się podejrzenia generała Chernocka.

Przy tych słowach Yearman spojrzał na Chernocka. Ten skinął głową zaskoczony odwagą kontradmirała. Natomiast nie jego przekonaniem. Wiedział, że być może poza Therretem nikt z obecnych mu nie wierzy.

Ale wiedział także, że się nie myli.

— Gdyby tak się właśnie szczęśliwie złożyło — ciągnął Yearman — wrócimy do systemu Danak i przestaniemy stanowić jeden związek taktyczny: każdy okręt powróci do wykonywania wcześniej wyznaczonych zadań. Istnieje także trzecia możliwość, mianowicie taka, że podejrzenia towarzysza generała są słuszne i więźniowie opanowali obóz Charon, ale garnizon miał czas zniszczyć systemy kontroli ogniowej i cała obrona systemowa nie będzie funkcjonować. Wówczas walki toczyć będą jedynie siły lądowe, a my być może będziemy im zapewniali wsparcie ogniowe z orbity. Szanse na to są jednak, przyznaję, niewielkie i dlatego się tu spotkaliśmy. Naszym zadaniem jest dostarczenie sił towarzysza generała Gisborne’a na powierzchnię planety Hades i udzielenie im pomocy przy opanowaniu wyspy Styx. Aby to osiągnąć, zamierzam zaatakować obronę wszystkimi okrętami poza ciężkim krążownikiem Rapier. Okręt towarzyszki kapitan Harken ma pozostać jako bezpośrednia osłona obu transportowców przynajmniej milion kilometrów za siłami głównymi i utrzymywać cały czas tę odległość.

— Czy to naprawdę konieczne, towarzyszu admirale? — spytał towarzysz kapitan Fuhrman dowodzący krążownikiem liniowym Ludowej Marynarki Yavuz.

Yearman spojrzał na niego zaskoczony, więc Fuhrman wyjaśnił:

— Nic w otrzymanych przez mnie informacjach nie wskazuje na konieczność zachowania aż tak daleko posuniętych środków ostrożności, towarzyszu admirale.

— Nie wskazuje — zgodził się Yearman — możemy więc to złożyć na karb mojej manii prześladowczej. Niemniej chcę, by ktoś pilnował transportowców. Ot, tak na wszelki wypadek. A przy okazji także naszych pleców. Skoro obrona systemowa jest tak gęsta, będziemy wystarczająco zajęci, by nie zauważyć, że jakiś niszczyciel, który mogli tymczasem zdobyć więźniowie, skorzysta z tego, podkradnie się pod nasze rufy i narobi zamieszania. Mamy dość okrętów, by jeden z nich pilnował tylnego wejścia. Nie zgadza, się pan ze mną, towarzyszu kapitanie?

— Zgadzam się, towarzyszu admirale — przyznał Fuhrman. — Możemy sobie pozwolić na zrezygnowanie z wyrzutni ciężkiego krążownika klasy Sword, bez obrazy, Helen, a nikomu nie zaszkodzi, że ktoś będzie pilnował naszych tyłów. Chciałem się tylko upewnić, czy nie przeoczyłem czegoś w otrzymanych materiałach, towarzyszu admirale.

— Jak widać nie — zakończył temat Yearman. — Ale dobrze, że pan sprawdził: takie przygotowywane pospiesznie zestawy mogą być niekompletne niezależnie od tego, jaką staranność wykazali opracowujący je ludzie. Dlatego zresztą ta odprawa ma tak szczególny przebieg. Wolę tracić czas niż okręty. Dobra, wracając do tematu: ze wszystkich pozostałych okrętów chcę utworzyć jedną grupę uderzeniową, którą będę dowodził osobiście. Gdyby coś stało się mnie lub mojemu okrętowi flagowemu, dowodzenie przejmie mój zastępca… towarzysz kapitan Isler dowodzący Modredem. A gdyby jego także spotkało coś złego, towarzysz kapitan Rutgers dowodzący Pappenheimem.

Yearman zrobił przerwę i przyjrzał się uważnie Islerowi. Ten nie krył zdumienia — spojrzał nawet na Chernocka, jakby zastanawiając się, czy to nie on za tym stoi. Ale Chernock był równie zaskoczony jak wszyscy: przynajmniej dwóch oficerów Ludowej Marynarki spośród obecnych było wyższych stopniem lub miało dłuższe starszeństwo od Islera i Chernock spodziewał się, że któregoś z nich Yearman mianuje swoim zastępcą. Tymczasem towarzysz admirał wykazał zadziwiające zdolności dyplomatyczne, a równocześnie zatkał gębę największemu malkontentowi wśród podkomendnych.

— Rozumiem, towarzyszu admirale — powiedział po chwili Isler.

Yearman kiwnął głową i dodał:

— Jeżeli chodzi o szyk, to chcę, by przynajmniej na początku ciężkie krążowniki znalazły się na skrzydłach. Niestety nie będziemy dysponowali zasobnikami holowanymi, ale cóż: nie można mieć wszystkiego.

Tym bardziej, jeśli wszystko było organizowane w takim pośpiechu. Transportowce Marines nie były przystosowane do przewozu zasobników, a jedyne dwa frachtowce, które można było zarekwirować do tego celu, były niewiarygodnie stare i powolne. Ich użycie podwoiłoby czas potrzebny na dotarcie do celu.

— Krążowniki liniowe mają silniejsze rakiety i najbardziej pojemne magazyny artyleryjskie — konkludował Yearman. — I chcę je wykorzystać do dokonania głównego wyłomu w obronie. Lżejsze jednostki oczyszczą potem przejście z ocalałych stanowisk strzeleckich. Sektory ostrzału i koordynację ognia zapewnia mój sztab z pokładu Tammerlane’a, ale chcę, żebyście wszyscy zwracali uwagę na zużycie amunicji. Mamy jej dość, by wykonać zadanie, ale to nie znaczy, że możemy pozwolić sobie na marnotrawstwo, choćby dlatego że nie będziemy mieli gdzie jej uzupełnić. A kiedy rakiety zaczną eksplodować wśród tak gęsto rozmieszczonych celów, zrobi się zamieszanie. Jest całkiem możliwe, że któryś z was lub z waszych oficerów taktycznych zauważy coś, co umknie mnie czy moim sztabowcom. Gdyby coś takiego nastąpiło, obojętne czy byłby to problem, czy niespodziewana okazja, chcę o tym wiedzieć natychmiast, a nie z lektury pobitewnych raportów. Zrozumiano?

Odpowiedziały mu potwierdzające gesty. Yearman pokiwał głową i dodał:

— To byłyby najważniejsze kwestie. Mój sztab przygotował dokładniejszą odprawę i zaraz przejdziemy do szczegółów. Ale zanim to nastąpi, chciałbym powiedzieć jeszcze jedno. Stanowimy składaną w pośpiechu mieszaną grupę. Niektórzy mogą nazwać ją zbieraniną, ale nie w tym rzecz. Znamy związane z tym problemy i wszyscy ciężko pracowaliśmy, by je pokonać. Chciałem, żebyście wiedzieli, że jestem z was zadowolony. I jestem przekonany, że wykonamy zadanie zlecone przez towarzysza generała Chernocka. Chcę, żebyście powtórzyli to załogom, gdy wrócicie na okręty. Pracowały równie ciężko jak wy, a jeśli będziemy jednak musieli walczyć, od nich także wiele będzie zależało. Dopilnujcie, by wiedzieli, że zdaję sobie z tego sprawę.

Kolejny raz rozejrzał się po twarzach obecnych, po czym najwyraźniej usatysfakcjonowany zwrócił się do swego szefa sztabu:

— Teraz, komandorze Caine, proszę przejść do szczegółów.



Rozdział XLVIII

Honor uśmiechnęła się, widząc, z jakim entuzjazmem Nimitz zabrał się do następnego selera. Treecat siedział niemalże prosto na specjalnym stołku zmajstrowanym przez jednego z mechaników. Stołek miał dołożony wyściełany wspornik tak umocowany, że oparcie się o niego zmniejszało obciążenie źle zrośniętego środkowego stawu Nimitza. Był z tego wielce zadowolony, co czuła wyraźniej niż dotąd, gdyż po przejściach na planecie Enki ich więź ponownie uległa wzmocnieniu. Tak z tego powodu, jak i z uwagi na jego kalectwo było jej znacznie trudniej racjonować smakołyk mimo świadomości, że nie jest w stanie strawić ziemskiej celulozy.

Cóż, istnieli tacy dziwacy, którzy uważali, że zbyt dużo kakao też szkodzi…

Uśmiechnęła się do własnych myśli i już miała odwrócić się do głównego mechanika, komandor Alyson Inch, gdy rozległ się dzwonek u drzwi. Uniosła głowę, a Andrew LaFollet jak zwykle stojący w czasie posiłku za jej fotelem podszedł do drzwi i otworzył je. Po czym cofnął się, przepuszczając porucznik Thurman.

Nimitz nagle przestał jeść i uniósł głowę, przyglądając się wchodzącej. Honor zaś zmrużyła zdrowe oko, czując dzięki łączącej ich więzi podniecenie nowo przybyłej.

Otarła usta śnieżnobiałą serwetką i odłożyła ją starannie obok nakrycia, czekając, aż Thurman podejdzie do jej fotela. Od momentu objęcia dowództwa Farnese regularnie spożywała obiad z tyloma oficerami, z iloma mogła, by jak najszybciej ich poznać. Był to najlepszy sposób, by zrobić to w jak najkrótszym czasie. Zaczynała ich już rozpoznawać, ale minęło dopiero dziesięć dni od objęcia okrętu, więc proces nie był jeszcze zakończony. Zresztą wszyscy dopiero poznawali się wzajemnie i oswajali z nowymi obowiązkami.

Sądząc po emocjach targających Thurman, ten okres spokoju i poznawania właśnie się skończył. Inni też musieli coś zauważyć, bo w kabinie nagle zrobiło się cicho.

— Przepraszam, że przeszkodziłam w posiłku, ma’am — odezwała się Thurman.

— Nic nie szkodzi, porucznik Thurman — powiedziała Honor, dziwiąc się własnemu spokojowi. — Można poznać powód?

— Naturalnie, ma’am. — Thurman wciągnęła głęboko powietrze i zameldowała: — Komandor Caslet przesyła pozdrowienia i informuje, że wykryliśmy wielokrotny ślad wyjścia z nadprzestrzeni. Dokładnie osiemnaście źródeł napędów.

Podobnie jak większość długo przebywających na planecie jeńców Amanda Thurman była za stara na posiadany stopień. Starsza od Honor, teraz zachowywała pozory spokoju i opanowania tylko dzięki tej w tak trudnych warunkach uzyskanej dojrzałości.

Informacja o liczba okrętów, które znalazły się w systemie, uderzyła w obecnych jak obuchem. Osiemnaście jednostek to była niewielka grupa uderzeniowa albo spory konwój, a nie przypadkowa wizyta towarzyska. A nie przybył żaden kurier z uprzedzeniem, jak miało to miejsce w przypadku konwoju z Shilo. Co znaczyło tylko jedno…

Honor co prawda nie miała pojęcia, jakim cudem stało się to tak szybko, ale to mogła być tylko karna ekspedycja. Albo w najlepszym razie wyprawa zwiadowcza mogąca w każdej chwili zmienić się w karną ekspedycję. Było to nielogiczne, bo w celu sprawdzenia sytuacji wysyła się jeden, góra dwa okręty, a nie takie siły, ale UB z logiki nigdy nie słynęło. Albo podejrzenia wzbudziło zniknięcie Proxmire’a, albo któregoś z krążowników; reakcja mogła się wydawać niezrozumiała, ale te okręty przybyły i nieważne było, dlaczego się tu zjawiły, tylko co z nimi zrobić.

Jej umysł już analizował możliwości, ale jedno nie ulegało najmniejszej wątpliwości — jej czas się skończył. Nawet jeśli uda jej się pokonać niespodziewanych gości dzięki sile obrony systemowej i zaskoczeniu, ten, kto je wysłał, będzie wiedział, że w systemie Cerberus dzieje się coś bardzo, ale to bardzo złego. Jeśli zdobędzie lub zniszczy wszystkie wrogie jednostki i tak nie będzie miała jak wywieźć tych stu tysięcy z powierzchni. A wkrótce pojawi się tu następna, silniejsza grupa wrogich okrętów…

A jeżeli i tę pokona, to kolejna…

— Rozumiem — powiedziała spokojnie. — W którym rejonie te okręty wyszły z nadprzestrzeni i jaki wzięły kurs?

Thurman wyciągnęła spod pachy elektrokartę i włączyła ją, ale odpowiedziała, nie patrząc na ekran:

— Wyszli z niewielką prędkością czternastu minut trzydziestu sekund świetlnych od planety dokładnie na granicy przejścia w nadprzestrzeń. Kierują się prosto ku planecie z prędkością nieco poniżej tysiąca dwustu kilometrów na sekundę i przyspieszeniem dwieście g, ma’am.

— Dwieście g? — zdziwiła się Honor.

— Tak, ma’am. Powodem może być to, że dwie jednostki mają znacznie większą masę od pozostałych, cztery, może pięć milionów ton. Reszta to na pewno okręty, ciężkie krążowniki lub krążowniki liniowe. Na razie trudno to ustalić, bo jednostki klasy Mars mają zbliżoną masę i znacznie silniejsze napędy.

— Rozumiem… — powtórzyła Honor.

Thurman miała rację — okręty klasy Mars dorównywały wielkością przedwojennym krążownikom liniowym, a nadwyżkę mocy napędów miały rzeczywiście imponującą.

— Gdzie wyszli z nadprzestrzeni? — spytała po chwili.

— W samym środku strefy Alfa, ma’am — odparła Thurman. I tym razem ponad jej strach wybiły się radość i niedowierzanie.

Honor doskonale rozumiała jej uczucia. Nimitz zaś warknął nisko i gardłowo, nie kryjąc satysfakcji. Sytuacja była jasna: szesnaście okrętów i dwa transportowce pełne ubeków albo Marines. Dwa transportowce i brak jakiegokolwiek okrętu większego od krążownika liniowego oznaczał, że ekspedycję organizowano w pośpiechu. Krążowniki liniowe były naturalnie w stanie przebić się przez obronę, ale znając upodobania przeciwnika, wiedziała, że gdyby było to możliwe, ot tak na wszelki wypadek w skład eskorty zostałoby włączonych kilka pancerników albo raczej jeden czy dwa superdreadnoughty. A jeżeli operację montowano w pośpiechu, to istniała jeszcze jedna możliwość. Mogły to bowiem być siły mieszane Urzędu Bezpieczeństwa i Ludowej Marynarki. I prawdę mówiąc, wolałaby, aby tak właśnie było, biorąc pod uwagę różnice w wyszkoleniu i możliwościach, o nienawiści między nimi panującej nawet nie wspominając. Nie mając czasu, nawet najlepszy dowódca nie był w stanie stworzyć z takiej zbieraniny skutecznego związku taktycznego. Co w znacznej mierze przypominało jej własną sytuację…

Ponieważ nie było sposobu, by mogła poznać przynależność okrętów, przestała sobie tym zaprzątać głowę i skupiła się na czymś innym. Potwierdziło się właśnie, że niedorzeczny pozornie pomysł, na jaki wpadła w zeszłym tygodniu, był jak najbardziej sensowny. Choć nie spodziewała się, by mieli z tego tak szybko skorzystać, przedsięwzięła pewien środek ostrożności i teraz zaczęło to procentować. Problem polegał na tym, czy jej załogi były dostatecznie wyszkolone, by doprowadzić manewr do końca. Ale przynajmniej znajdowały się w pozycji umożliwiającej spróbowanie. A jeśliby się udało…

Przeprowadziła analizę komputerową, próbując znaleźć prawidłowość odnośnie do rejonu, w którym jednostki przybywające do systemu wychodziły z nadprzestrzeni. Aby to zrobić, dokładnie sprawdziła wszystkie zarejestrowane w banku danych przyloty w historii. Powód był prosty: dysponując tak źle wyszkolonymi załogami, potrzebowała każdego mogącego dać przewagę czynnika, jaki mogła uzyskać. A informacje stanowiły potencjalną broń, gdyż pozwalały stworzyć taktykę, jakiej przeciwnik się nie spodziewał.

I odkryła coś zaskakującego. Otóż wszystkie okręty bezpieki, a potem UB wychodziły z nadprzestrzeni zawsze tak, by znaleźć się jak najbliżej planety, uwzględniając jej ruch w przestrzeni. Podobnie zresztą uczyniły dwa jedyne okręty Ludowej Marynarki: Count Tilly i jednostka kurierska. Ale na tym nie koniec, wszystkie bowiem wyjścia miały miejsce w obszarze ponad płaszczyzną ekliptyki systemu, co było, łagodnie mówiąc, dziwne. Większość kapitanów bowiem stara się wyjść z nadprzestrzeni na lub jak najbliżej płaszczyzny ekliptyki, gdyż tam granica przejścia jest nieco bardziej elastyczna i pozwala na łagodniejsze wyjście. A to z kolei powoduje mniejsze zużycie węzłów alfa i daje większy margines błędu w obliczeniach pozycji. Skoro każdy kapitan przybywający do systemu Cerberus zachowywał się inaczej, musiał istnieć jakiś powód.

Komandor Phillips straciła cały dzień, ale znalazła wytłumaczenie — tak głupie, że musiało być prawdziwe. Okazało się, że bezwład biurokracji Republiki był większy niż w przypadku Royal Manticoran Navy. Honor zakładała zawsze, że Królewska Marynarka bije galaktyczne rekordy w produkowaniu bezsensownych i nikomu niepotrzebnych kwitów, ale się myliła. Powodem bowiem tego dziwnego postępowania wszystkich kapitanów było zarządzenie wydane prawie osiemdziesiąt standardowych lat temu, równie głupie teraz jak w dniu ogłoszenia.

Pierwszy nadzorca planety, jeszcze z ramienia bezpieki, uparł się stworzyć ujednoliconą procedurę wlotu w system jako dodatkowy środek zabezpieczenia. I zrobił to, a nikt nie pomyślał, by zweryfikować jego wypociny. Oficer ten wymyślił sobie, że wyjście z nadprzestrzeni powyżej płaszczyzny ekliptyki będzie dodatkowym sposobem identyfikacji przybywającej jednostki. Jako nietypowe pozwalało bowiem praktycznie od razu zorientować się, czy jest to swój, czy wróg, i to na długo przed otrzymaniem identyfikacji okrętu normalną drogą.

Biorąc pod uwagę zasięg sensorów, jakimi dysponował garnizon, oraz czas potrzebny na dotarcie okrętu w pobliże stanowisk obrony, był to czysty idiotyzm, bo identyfikacja i tak następowała dużo wcześniej, niż można byłoby podjąć jakiekolwiek kroki, gdyby okazało się, że jest to wroga jednostka. Było to także karygodne marnotrawstwo, spowodowane bowiem przez nie zużycie węzłów napędu musiało kosztować łącznie już setki milionów dolarów.

A nigdy nie zostało zakwestionowane i teraz, jak podejrzewała, nikt już nie pamiętał dlaczego, ale wszyscy nadal tak postępowali. Głupota stała się tradycją, podobnie jak miało to miejsce w wielu innych przypadkach. Znała choćby równie nielogiczny zwyczaj obowiązujący w Royal Manticoran Navy, zgodnie z którym niszczyciele i lekkie krążowniki mogły podlatywać do stoczni z jakiego kierunku chciały, ale wszystkie większe okręty tylko z tyłu, musząc ją potem przegonić. Bez wątpienia kiedyś istniał ku temu powód (choć niekoniecznie rozsądny), teraz pozostała jedynie tradycja. Ale wszyscy jej przestrzegali.

Honor zresztą nie obchodził powód, dla którego kapitanowie okrętów UB tak się zachowywali, tylko skutki tychże zachowań. A dzięki nim mogła zorganizować zasadzkę i zrobiła to. Naturalnie istniała szansa, że ktoś się wyłamie i wyjdzie z nadprzestrzeni gdzie indziej, ale niewielka. A jeśli będzie zachowywał się tak jak wszyscy dotąd, to była w stanie w miarę dokładnie przewidzieć, gdzie to zrobi i jakim poleci kursem już w normalnej przestrzeni. I dlatego właśnie jej okręty znajdowały się nieco poza granicą wyjścia z nadprzestrzeni, a nie na orbicie Hadesu czy ukryte za którymś z księżyców. Załogi mogły ćwiczyć w symulatorach niezależnie od tego, gdzie stacjonowały okręty, za to jeżeli ktoś zdecydowałby się przybyć z niezapowiedzianą wizytą…

Tak jak to właśnie nastąpiło.

— Kiedy dotrą na orbitę? — spytała, przerywając milczenie.

— Za około sześć godzin piętnaście minut. Prędkość zaczną wytracać za sto osiemdziesiąt dwie minuty od znalezienia się w systemie, ma’am. Można przyjąć, że na orbitę dotrą za sześć godzin od tej chwili.

— Tylko, że oni nie chcą dotrzeć na orbitę — powiedziała spokojnie Honor.

Kilkoro obecnych spojrzało na nią zaskoczonych absolutną pewnością, z jaką wypowiedziała te słowa. Widząc to, Honor posłała im krzywy uśmiech i zaproponowała:

— Pomyślcie. Nie zostaliśmy uprzedzeni, więc to nie konwój, a nie sprowadzili tylu okrętów po to, by Tresca mógł je sobie obejrzeć. Niespodziewane zjawienie się tu takich sił oznacza, że ktoś nabrał podejrzeń. A skoro tak, to dowódca tej eskadry nie ma zamiaru wlecieć w zasięg skutecznego ognia rakiet kontrolowanych z centrali ogniowej obozu Charon.

— W takim razie gdzie się według pani zatrzymają, ma’am? — spytała cicho komandor Inch.

— Około siedmiu milionów kilometrów od zewnętrznego pierścienia wyrzutni — odparła spokojnie.

Przez moment nikt nie zareagował, a potem, gdy siedzący skończyli obliczanie, przyznali jej rację, kiwając głowami.

Rakiety używane przez Royal Manticoran Navy od początku wojny znacznie ulepszono, podobnie zresztą jak rakiety używane przez Ludową Marynarkę. Dotyczyło to jednakże rakiet dostarczanych pierwszoliniowym jednostkom. System Cerberus znajdował się na tyłach, a jego najlepszą obronę stanowiło to, że nikt niepowołany nie wiedział, gdzie on jest.

Dla zachowania tajemnicy, jak też z powodów technicznych, czyli ciągłego zapotrzebowania na nowe rakiety, Urząd Bezpieczeństwa zdecydował się nie wymieniać olbrzymiej liczby rakiet stanowiących podstawowy element obrony systemu. Dlatego posiadały one przestarzałe już, bo przedwojenne parametry — mogły osiągać maksymalne przyspieszenie osiemdziesięciu pięciu tysięcy g i miały wówczas zasięg półtora miliona kilometrów. Jednakże przy zmniejszeniu przyspieszenia o połowę, paliwa wystarczało im nie na sześćdziesiąt, a na sto osiemdziesiąt sekund, a zasięg wzrastał do sześciu milionów siedmiuset pięćdziesięciu tysięcy kilometrów. Co prawda mniejsze przyspieszenie ułatwiało ich zniszczenie w pierwszej fazie lotu, ale w tym wypadku nie miało to znaczenia. Za to ich prędkość w chwili wyczerpania się paliwa była o pięćdziesiąt procent wyższa, a poza tym zachowywały zdolność manewrowania w znacznie większej odległości od planety. A w systemie było dość wyrzutni, by odpalić salwy wystarczające do przeładowania każdej obrony przeciwrakietowej.

Chyba że ten, kto przybył w złych zamiarach, znał dokładnie możliwości obrony systemowej. W takim wypadku wystarczyło zatrzymać okręty nieco poza zasięgiem, jaki mogły pokonać rakiety, dysponując jeszcze paliwem, i praktycznie stawały się one bezpieczne. Naturalnie przy odpowiednio licznych salwach któreś z będących już pociskami balistycznymi rakiet musiały dotrzeć do celu, ale nie miało prawa być ich wiele, gdyż po wyczerpaniu paliwa stanowiły łatwe cele, a okręty mogły manewrować — choćby obrócić się do nich ekranami. Dodatkowym ich mankamentem było to, że w ostatniej fazie lotu mogły osiągać prędkość zaledwie siedemdziesięciu sześciu tysięcy kilometrów na sekundę, gdyż wyrzutnie też były przestarzałe i nie posiadały grawitacyjnych dopalaczy. Rakiety były więc łatwym celem dla nowoczesnych środków obrony antyrakietowej. Zwłaszcza dla sprzężonych działek laserowych.

— Naprawdę sądzi pani, że aż tak się zbliżą, ma’am? — spytał ktoś.

— Tak — odparła zdecydowanie. — W innym przypadku w ogóle by się tu nie pojawili. Gdyby byli pewni swego, wyszliby z nadprzestrzeni znacznie dalej od planety, przyspieszyli do maksimum i odpalili rakiety z odległości paru minut świetlnych. W ten sposób pociski osiągnęłyby prędkość.9 C i poruszałyby się zbyt szybko, by kontrola ogniowa była w stanie uzyskać stały ich namiar. Oznaczałoby to, że nie moglibyśmy ich skutecznie niszczyć.

— Dlaczego tego nie zrobili, ma’am? — spytał ten sam oficer.

— Jak już powiedziałam, nie są pewni. To pierwsza możliwość. A druga, że nie chcą przypadkiem zbombardować planety. Wewnętrzny pierścień dział i wyrzutni znajduje się niebezpiecznie blisko Piekła jak na taki ostrzał. Wystarczy tylko odrobinę źle ustawiony lub troszkę zdefektowany zapalnik zbliżeniowy i rakieta trafi w powierzchnię. A wiedzą, że na dole są ich towarzysze i ten, kto dowodzi, najwyraźniej nie chce ich zmasakrować przez przypadek. Musi też posiadać dokładne informacje i wiedzieć, że słabym punktem jest obrona antyrakietowa. Dlatego zatrzyma się tuż poza granicą jej skutecznego ognia i odpali rakiety z mniejszymi prędkościami. Zniszczymy wiele z nich, ale tego pojedynku nie możemy wygrać. Bo ich rakiety nie muszą trafić w cel, tylko w jego pobliże, by spowodować zniszczenia, a nasze muszą.

To zrozumieli wszyscy, sądząc po reakcjach. Współczesne okręty nie były podatne na eksplozje, chyba że nie miały osłon i ekranów, a eksplozje były naprawdę potężne, tak jak miało to miejsce w przypadku Hachimana czy Farnese. Natomiast zdalne stanowiska strzeleckie nie dysponowały generatorami osłon i łatwo było je zniszczyć, wywołując wybuchy w ich pobliżu. Dlatego pojedynek rakietowy na takich warunkach musiał zakończyć się zwycięstwem okrętów.

Nie oznaczało to naturalnie, że tym razem także musza go wygrać…

— Porucznik Thurman, proszę wrócić na mostek, przekazać pozdrowienia komandorowi Casletowi i poinformować go, że eskadra ma wykonać plan Nelson. Proszę powiedzieć mu, by był łaskaw przekazać stosowne rozkazy na resztę okrętów przy użyciu laserów kierunkowych i wyznaczyć kurs do punktu Trafalgar — poleciła spokojnie Honor. — Zrozumiała pani?

— Aye, aye, ma’am! — Thurman zasalutowała, odwróciła się i wymaszerowała z kabiny.

Honor uśmiechnęła się krzywo i spojrzała na gości.

— Obawiam się, że przerwano nam posiłek i wszyscy będziemy musieli udać się na stanowiska. Najpierw jednak… — Sięgnęła po kielich z winem. — Panie i panowie: za zwycięstwo!



Rozdział XLIX

— To to — oznajmił stanowczo towarzysz generał Chernock — to nie jest Dennis Tresca.

I wściekłym gestem wskazał nadal widoczną na głównym ekranie łączności twarz mówiącego. Sam zajmował fotel poza zasięgiem kamery i mikrofonu głównego stanowiska łączności, przy którym zasiadał Therret rozmawiający z bazą Charon.

Towarzysz kontradmirał Yearman spojrzał na Chernocka zaskoczony.

— Z całym szacunkiem, ale dlaczego pan tak uważa, towarzyszu generale? — spytał cicho. — Jak dotąd odpowiedział na wszystkie pytania poprawnie, bez śladu wahania czy podpowiedzi. Przynajmniej ja tego nie zauważyłem.

— Przede wszystkim to nie jest „on”, tylko „to”! — warknął Chernock, nie kryjąc złości.

Yearman uniósł brwi, a Chernock prychnął, czując wypełniającą, go wściekłość. Dennis Tresca był jego przyjacielem, a ponieważ to na pewno nie był on, wniosek był logiczny: albo został więźniem, albo był martwy. A z tego co wiedział o sposobie, w jaki Tresca traktował wrogów ludu, to pierwsze było niezwykle mało prawdopodobne, gdyż wszarze na pewno nie byli zainteresowani pozostawieniem go przy życiu.

— Uważam, że oglądamy efekt specjalny, czyli symulację komputerową — wyjaśnił.

Yearman przekrzywił głowę i spojrzał na niego, starając się, by jego mina niczego nie wyrażała. Chernock parsknął śmiechem, widząc jego wysiłki.

— Wiem, że to zaskakujące, i wątpię, by ktokolwiek na pokładzie był w stanie osiągnąć podobny stopień doskonałości, ale zaręczam, że niektóre osiągnięcia speców z naszej własnej propagandy zaskoczyłyby pana — wyjaśnił, w ostatnim momencie nie dodając „jak choćby egzekucja Harrington”. — Na planecie jest jednak sporo niedawno ujętych ludzi z Royal Manticoran Navy, a ich cybernetycy i informatycy zawsze byli lepsi od naszych. Któryś z nich albo raczej paru mogło stworzyć symulację o wiele doskonalszą od tego, co mogliby osiągnąć pańscy czy moi ludzie.

— Jeżeli tak jest rzeczywiście, to w jaki sposób pan to odkrył?

— Znaczące jest choćby to, że nie poprosił o rozmowę ze mną, mimo że wie, że Therret jest moim szefem sztabu i skoro on tu jest, to ja też. A poza tym dobór słów i składnia nie jest dokładnie taka, jak powinna. Przez większą cześć wypowiedzi owszem, ale brak pewnych specyficznych zwrotów, które przy tak długiej rozmowie musiałyby zostać przez Dennisa użyte. Podejrzewam, że rozmawiamy z kimś, kogo obraz, głos i zachowanie są na bieżąco przetwarzane przez komputer. Program symulujący Dennisa został zmontowany w oparciu o nagrania innych rozmów, krótkich i z obcymi, stąd te braki. Ten, kto go tworzył, nie znał zachowań oryginału i dlatego nie osiągnął perfekcji. No i nie dysponował wszystkimi informacjami, jakie miał Dennis, stąd choćby brak skojarzenia między Therretem i mną. Albo też wiedzą o tym, ale nie chcą ze mną rozmawiać, mając świadomość, że odkryłbym oszustwo naprawdę szybko. Połączenie tych dwóch faktów pozwala mi się założyć o każdą kwotę, że to nie jest Dennis. Ba, gotów jestem dać za to głowę!

— Rozumiem… — powiedział posępnie Yearman.

Chernock uśmiechnął się ze złośliwą satysfakcją. Nie wątpił bowiem, że Yearman mimo nienagannego wykonywania obowiązków był aż do tego momentu przekonany, że jest to fanaberia Chernocka nie mająca żadnego pokrycia w faktach. No bo niby jakim cudem nieuzbrojeni i rozproszeni po obozach więźniowie mogliby niezauważeni przez satelity przebyć spory kawał morza, dokonać desantu na wyspę i zdobyć obóz, w którym przebywał liczny i doskonale uzbrojony garnizon. Yearman niczym nie zdradził swych wątpliwości i przygotował okręty tak, jakby czekało ich spotkanie z eskadrą Królewskiej Marynarki, ale robił to tylko dlatego, że nie chciał drażnić towarzysza generała Urzędu Bezpieczeństwa.

I Chernock doskonale zdawał sobie z tego sprawę.

Teraz Yearman nagle zrozumiał, że Chernock nie jest ani mitomanem, ani kretynem, i zaczął poważnie traktować te wszystkie wyrzutnie, grasery i pola minowe, które na niego czekały. Chernock obserwował go uważnie, choć starając się, by nie zostało to zauważone, ale Yearman niczego nie zmienił ani w szyku, ani w zadaniach poszczególnych okrętów. Jedynie pokiwał głową i podszedł do holoprojekcji taktycznej.

A Chernock spojrzał z nienawiścią na elektronicznego pajaca udającego jego przyjaciela. Znajdowali się w systemie od ponad trzech godzin. Niech ci na planecie myślą, że im się udało. Trzy minuty temu zaczęli wytracać prędkość — za sto dziewięćdziesiąt dwie minuty Yearman wykona zwrot i odpali pierwszą salwę burtową, wysyłając gnojom zupełnie inną wiadomość.



* * *


Honor Harrington siedziała w fotelu kapitańskim i słuchała spływających z całego okrętu meldunków o uszkodzeniach i rannych. Mimo że przed rozpoczęciem przyspieszania wszystko starannie umocowano, musiały zaistnieć straty w ludziach i sprzęcie. A to z tego prostego powodu, że nowoczesne okręty nie zostały zaprojektowane z myślą o podobnych manewrach — nie posiadały foteli przyspieszeniowych, za to miały masę rzeczy, których normalnie nie zamykano w szufladach, nie przykręcano do podłogi i nie chowano, bo nie było takiej potrzeby. Okręt mógł sobie lecieć z dowolnym przyspieszeniem, a na pokładzie się tego po prostu nie odczuwało.

Meldunków było mniej, niż się spodziewała, a straty okazały się lżejsze, choć przyspieszenie wyniosło pięć g. Można było uznać, że wyłgała się tanim kosztem, robiąc coś, czego żaden kapitan okrętu walczącego w przestrzeni nie zrobił od ponad sześciu stuleci.

Uśmiechnęła się kwaśno, ledwie bowiem załoga skończyła, zaczął Nimitz. Przez cały czas był nadzwyczaj cierpliwy i nie narzekał, za to ledwie urwały się oficjalne meldunki, dał jej do zrozumienia zupełnie jednoznacznie, że ostatnie pół godziny nie sprawiło mu przyjemności, a wręcz przeciwnie. Treecaty mają większą tolerancję na podwyższoną grawitację niż większość ludzi, ale to nie znaczyło, że Nimitz był zadowolony z faktu, iż przez trzydzieści pięć minut ważył ponad trzy i pół raza więcej niż w domu. To, że dla większości obecnych stanowiło to gorsze przeżycie, bo ważyli ponad pięć razy więcej niż zwykle, jako że Hades miał 0,94% przyciągania ziemskiego, nie miało dlań znaczenia. Oni już jej powiedzieli, co o tym myślą, on to właśnie robił.

Na zakończenie bleeknął, nie kryjąc oburzenia z powodu jej uśmiechu, na wypadek gdyby przypadkiem nie do końca jasno przekazał je empatycznie, i machnął ogonem. Podrapała go przepraszająco za uszami, wiedząc, że tak naprawdę rozumie, dlaczego musiało mu być niewygodnie, i ma świadomość, że jest jej z tego powodu przykro.

W odpowiedzi Nimitz dotknął delikatnie chwytną łapą jej prawego policzka i pogładził go.

— W porządku, Stinker? — spytała.

Bleeknął cicho, i korzystając z tego, że uniosła rękę, zjechał na jej kolana.

Honor zaś ponownie skupiła uwagę na ekranie taktycznym fotela.

Większość jej kapitanów była przekonana, że straciła rozum, gdy powiedziała im, co zaplanowała. Ich reakcja była nawet zrozumiała — pomysł użycia silników manewrowych jako jedynego źródła napędu do wygenerowania prędkości potrzebnej, by przechwycić napastników, był nawet nie nieortodoksyjny. Tak się po prostu nie postępowało. Maksymalne przyspieszenie, jakie okręt wielkości Farnese był w stanie w ten sposób uzyskać, i to przy silnikach pracujących z pełną mocą, wynosiło około stu pięćdziesięciu g, czyli mniej niż jedną trzecią osiąganego przy użyciu napędu typu impeller. A co gorsza był to proces zżerający olbrzymie ilości paliwa — silniki manewrowe zużywały w ciągu minut tyle samo wodoru co napęd główny w ciągu dni. No a na dokładkę nie funkcjonowały wówczas kompensatory bezwładnościowe. Każdy okręt miał generatory antygrawitacyjne i to znacznie potężniejsze niż promy czy kapsuły ratunkowe, ale były one tak skuteczne, by zapewniać zawsze normalną grawitację na pokładzie.

Honor jednak uparła się i udowodniła im obliczeniami, że ma rację. Stopniowo i niechętnie, ale w końcu musieli się z nią zgodzić. Przy pełnej mocy silników manewrowych utrzymywanej przez trzydzieści pięć minut krążownikom liniowym zostanie paliwa na dwanaście i pół godziny pracy z maksymalną mocą głównego napędu. Ciężkim krążownikom zaś na osiem godzin. A dzięki przezorności Urzędu Bezpieczeństwa na orbicie Hadesu krążyły olbrzymie zbiorniki wodoru, a raczej nie tyle same zbiorniki, ile produkujący go, w pełni zautomatyzowany zakład. Dlatego paliwo na dłuższą metę nie stanowiło problemu. Dwanaście godzin zaś to aż za dużo czasu, by stoczyć decydującą bitwę i dotrzeć do planety. Jedynym ryzykiem było to, że nie będą mieli paliwa, by uciec, gdyby bitwa została przegrana, ale takiej ewentualności i tak nie przewidywała.

Z punktu widzenia załóg pół godziny w pięciokrotnie zwiększonym ciążeniu było poważną niewygodą, ale do zniesienia. Większość ludzi traciła przytomność przy sześciu do siedmiu g, a przystosowani do życia na planetach o podwyższonej grawitacji wytrzymywali więcej. Tymczasem okręty pokonają trzy miliony kilometrów i nabiorą prędkości prawie trzech tysięcy stu kilometrów na sekundę. Nie było to może wiele w porównaniu z tym, co osiągnęłyby w takim czasie, używając napędów głównych, ale dawało im jedną olbrzymią przewagę.

Pozostawały niewidzialne dla wszystkich sensorów przeciwnika.

Przy skali, w jakiej Pan Bóg był uprzejmy zmajstrować systemy planetarne, sensory aktywne miały w najlepszych sytuacjach niewielki zasięg. Stosunkowo niewielki naturalnie. Większość flot oficjalnie monitorowała przy użyciu aktywnych sensorów szerokopasmowych kulę o promieniu miliona kilometrów wokół okrętu. W praktyce większość operatorów (nawet ci z Royal Manticoran Navy) ograniczała się do zasięgu pół miliona kilometrów, gdyż przy większej odległości zauważenie okrętu mniejszego niż superdreadnought było niezwykle trudne. Ponieważ niemal każda flota stosowała do budowy okrętów coraz trudniej wykrywalne materiały, najskuteczniejszy z sensorów aktywnych, czyli radar, stopniowo tracił na skuteczności, gdyż okręt dawał nieporównanie mniejsze echo niż frachtowiec.

A poza tym nie było powodu, żeby się trudzić, ponieważ sensory pasywne, zwłaszcza zaś grawitacyjne, miały znacznie większy zarówno zasięg, jak i rozdzielczość. Naturalnie nie były w stanie wykryć okrętu, który nie emitował żadnego rodzaju promieniowania, ale chcąc się zbliżyć do przeciwnika, musiał użyć napędu. A wtedy nawet najlepsze systemy maskowania elektronicznego nie potrafiły całkowicie ukryć sygnatury tegoż napędu. Dlatego sensory grawitacyjne były najskuteczniejszym, a równocześnie najszybszym środkiem wczesnego ostrzegania i zarówno operatorzy, jak i kapitanowie kierowali się przede wszystkim ich wskazaniami. A najczęściej w praktyce polegali wyłącznie na nich.

A okręty Honor nie miały sygnatur napędów i ruszyły dopiero po dwóch i pół godzinie od znalezienia się przeciwnika w systemie, kiedy jego kurs był już pewny i dokładnie obliczony. Te pół godziny zwiększonego ciążenia było nieprzyjemne, ale teraz na pokładach panowało normalne, wynoszące 1 g przyciąganie, silniki były wyłączone, a jednostki leciały ze stałą, wynoszącą trzy tysiące sto kilometrów na sekundę prędkością. Obserwując ekran taktyczny, Honor uśmiechnęła się z zadowoleniem. Jeśli dobrze domyśliła się zamiarów wroga (a jego dotychczasowe manewry to potwierdzały), przetnie jego kurs około trzy minuty wcześniej, zanim wytraci on prędkość całkowicie. W stosunku do planety, ma się rozumieć. Jej okręty przelecą między obiema grupami jednostek przeciwnika w odległości około sześciuset do dziewięciuset tysięcy kilometrów od sił głównych. I to mając wymarzone cele — dzioby i rufy wrogich jednostek.

Drugą grupę stanowiły dwa transportowce osłaniane przez ciężki krążownik, najprawdopodobniej klasy Sword. Pozostawała ona około półtora miliona kilometrów za siłami głównymi i wszyscy otrzymali rozkazy, by pod żadnym pozorem nie strzelać do transportowców. Wszystkie trzy okręty znajdowały się zbyt daleko od granicy wejścia w nadprzestrzeń, by zdołały uciec, toteż tym się nie martwiła.

— Naprawdę nie wierzyłem, że się to pani uda, ma’am — rozległ się obok cichy głos.

Honor uniosła głowę i zobaczyła stojącego obok fotela Warnera Casleta.

— Tak między nami a ścianą mówiąc, to też miałam niejakie wątpliwości — przyznała równie cicho.

I uśmiechnęła się krzywo.

— Czego pani w żaden sposób nie okazała — przyznał.

I niespodziewanie klasnął. Towarzyszył temu gestowi niezwykle intensywny rozbłysk emocji — głównie zaskoczenia i zadowolenia.

— Co się stało? — spytała zdziwiona.

Caslet spojrzał na nią z dziwnym wyrazem twarzy.

— Właśnie coś sobie przypomniałem i mam nadzieję, że to dobry omen.

— Co?! — spytała ostrzej.

Uśmiechnął się nieco enigmatycznie i powiedział:

— Dokładnie dwa lata i jeden dzień temu dostała się pani do niewoli, ma’am.

Honor uniosła brwi całkowicie zaskoczona. Przez moment spoglądała na niego w osłupieniu, po czym rzuciła okiem na wiszący na ścianie chronometr pokazujący datę i godzinę. Nie ulegało wątpliwości, że miał rację.

Przez moment nadal siedziała bez ruchu, nim doszła do siebie. A potem uśmiechnęła się jak zwykle krzywo.

— Powinieneś być ostrożniejszy, jeśli chodzi o zaskakiwanie dowódcy tuż przed bitwą! — Potrząsnęła głową i przyznała: — Zupełnie o tym zapomniałam.

— Była pani trochę zajęta przez te dwa lata — zauważył. — I podejrzewam, że dużo ludzi będzie zaskoczonych, gdy dowiedzą się czym. Nie wszyscy mile: na przykład Komitet… Ale tak mi się wydaje, że dobrze byłoby zrobić sobie ładny prezent i dokopać ubekom. Nie uważa pani, ma’am?

— Uważam — zgodziła się poważnie.

Caslet uśmiechnął się, odwrócił i ruszył na swoje stanowisko.

Honor zaś, spoglądając w ślad za nim, potrząsnęła głową. Dokopanie ubekom stanowiło miłą perspektywę, ale znacznie istotniejsze było zdobycie transportowców i to nie uszkodzonych. Wtedy być może dysponowałaby wystarczającą…

Skrzywiła się i zmusiła, by przestać o tym myśleć. Na wszystko przyjdzie czas, a teraz miała do wygrania bitwę.



* * *


Seth Chernock miał znacznie większe doświadczenie w lataniu w przestrzeni kosmicznej niż jego kolega po fachu, towarzysz generał major Thornegrave. I lubił latać. W przeciwieństwie do większości oficerów Urzędu Bezpieczeństwa nie musiał zabijać czasu na pokładzie, ponieważ generalnie cierpiał na nadmiar zajęć. Dlatego też czas przelotów spędzał na nadrabianiu zaległości w lekturze, rozmyślaniach i paru innych intelektualnych rozrywkach sprawiających mu przyjemność.

Czasami jednakże podróż zaczynała się dziwnie dłużyć i przyznawał wówczas rację towarzyszom oficerom. Teraz właśnie taki wyjątek miał miejsce. Nie żeby długi dolot na wybraną do otwarcia ognia pozycję był nudny, ale czas płynął znacznie wolniej, niżby on chciał. Wściekłość i lekka obawa trwały już za długo — nadszedł najwyższy czas, by działać. Myślenie było rzeczą dobrą i pożyteczną — w końcu to dzięki pracy koncepcyjnej odkrył prawdę. Ale teraz chciał się mścić!

Sprawdził wskazania chronometru — zostało jeszcze jedenaście minut. Czas się dłużył, a jedyną pociechę stanowiła świadomość, że sukinsyny na powierzchni zrozumieli, co zamierza Yearman. Nadal co prawda próbowali kłamać, ale ich „oficerowie łącznościowi” stawali się coraz bardziej nerwowi, a pytania i wymówki coraz głupsze. Zaczęło się to prawie dwie godziny temu i z początku Yearman odpowiadał, wynajdując rozmaite mniej lub bardziej prawdopodobne wykręty. Każdy dawał chwilę spokoju, choć były one coraz krótsze. Od dwudziestu minut przestał się wysilać i po prostu ignorował wszelkie pytania czy zarzuty płynące z kontroli lotów obozu Charon. Co znacznie zwiększyło podenerwowanie dotychczasowych rozmówców.

Świadomość tego, że są przerażeni, sprawiała Chernockowi zimną satysfakcję. Ścierwa zabiły jego przyjaciela i teraz za to zapłacą. A to, że zorientowali się wcześniej, dodawało smaku jego zemście.



* * *


— Siedem minut do przecięcia kursu przeciwnika, ma’am — zameldował Warner Caslet.

Honor potwierdziła ruchem głowy.

Znajdowali się milion trzysta tysięcy kilometrów od tego niewidocznego miejsca w przestrzeni, które nazwała „punktem Trafalgar”, i nadal nic nie świadczyło o tym, by wróg ich zauważył. Możliwości systemów radioelektrycznych Ludowej Marynarki były mniejsze niż tych używanych przez RMN, ale ponieważ tym razem obie strony korzystały z tego samego oprzyrządowania i oprogramowania, Honor i jej kapitanowie dokładnie wiedzieli, co może wykryć przeciwnik i kiedy. Różnicę stanowili operatorzy, ale nie była ona aż tak wielka, by w znaczący sposób rzutować na ogólny obraz. Jak dotąd okręty przeciwnika omiatały wokół siebie sferę standardowymi impulsami radarowymi i jeśli nie zajdzie nic nieprzewidzianego, to powinno tak zostać, przynajmniej dopóki nie zbliżą się na odległość ośmiuset tysięcy kilometrów od sił głównych.

Okazało się także, że wręcz idealnie przewidziała kurs wrogich jednostek, dzięki czemu przy jedynie dwóch drobnych korektach trajektorii jej okręty przetną go prawie w równej odległości od obu grup. Od sił głównych będzie je dzieliło siedemset siedemdziesiąt tysięcy kilometrów, a od transportowców siedemset trzydzieści tysięcy kilometrów. Była to sprawiająca dużą satysfakcję świadomość, ale tego nie było widać po Honor Harrington, gdy kolejny raz rozejrzała się po mostku.

Do tej pory plan sprawdzał się w praktyce prawie idealnie, co automatycznie powodowało podejrzliwość Honor. Wynikała ona z irracjonalnego przekonania o prawdziwości praw Murphy’ego. A poza tym nawet jeśli los się nie wtrąci, przeciwnik i tak dysponował olbrzymią przewagą ogniową, a jej załogi do dobrze wyszkolonych z całą pewnością nie należały.

No i pozostawała jeszcze jedna kwestia — zaledwie jedna trzecia z jej ludzi miała skafandry próżniowe. Ona zresztą do nich nie należała, co zaczynało wpadać jej w nałóg. W świadomości braku skafandra nie było oczywiście niczego zabawnego, ale ponieważ absolutnie nic nie mogła na to poradzić, rozpaczanie było równie bezsensowne, a mniej przyjemne od czarnego humoru. Nimitz, którego skafander przepadł razem z Tepesem, także tak uważał.

Problem ze skafandrami próżniowymi polegał na tym, że były robione praktycznie na miarę, gdyż powinny dobrze pasować, by dawać skuteczną ochronę. Dlatego były stałym elementem wyposażenia każdego członka załogi i przypisane do osoby, nie do okrętu. Modyfikacje były niezwykle trudne i pracochłonne nawet dla fachowców w wyposażonym w pełni warsztacie. Na planecie Hades takiego warsztatu brakowało, gdyż nie był on nikomu do niczego potrzebny. Dlatego mimo dołożonych starań nie więcej niż trzydzieści pięć procent członków załóg dysponowało w miarę pasującymi skafandrami, bo tylko tylu było w stanie dopasować się do zdobytych. Pozostali mieli jedynie mundury, co w praktyce oznaczało, że jeśli jakieś pomieszczenie zostanie trafione i rozhermetyzowane, większość przebywających w nim ludzi zginie.

A ona znajdzie się wśród nich, jeśli trafiony będzie mostek, gdyż mimo gorączkowych poszukiwań przeprowadzonych przez Alistaira, Scotty’ego i Harknessa nie udało im się znaleźć skafandra wykonanego dla jednorękiej kobiety mającej sto osiemdziesiąt osiem centymetrów wzrostu.

Co, prawdę mówiąc, sprawiło Honor ulgę, gdyż raz, że czułaby się winna, mając skafander, podczas gdy większość jej podkomendnych ich nie posiadała, a dwa — nie dało się zbudować modułu ratunkowego dla Nimitza, a ona wolała nie myśleć o ewentualności, w której treecat by zginął, a ona przeżyła. Była to perspektywa zbyt straszna, by odważyła się ją na poważnie rozważyć choćby raz…

Nimitz zamruczał cicho, wyczuwając jej emocje. Nie była pewna, czy rozumiał, co je spowodowało, ale jak zawsze wiedział, kiedy mroczna fala zaczęła wzbierać w jej duszy, i zrobił, co mógł, by ją zatrzymać.



* * *


— Za pięć minut znajdziemy się na pozycji i będziemy mogli otworzyć ogień, towarzyszu generale — zameldował kontradmirał Yearman. — Chce pan zaproponować im kapitulację czy od razu mam zacząć strzelać?

Chernock przekrzywił głowę i spojrzał na niego z uśmiechem. Yearman nie miał już żadnych wątpliwości odnośnie do tego, co zaszło na więziennej planecie, mimo iż żaden z nich nie miał pojęcia, jak skazańcy zdołali tego dokonać. W sumie nie było to jednak ważne.

— Sądzę, że towarzysz sekretarz Saint-Just i towarzysze z ministerstwa finansów woleliby, żebyśmy nakłonili ich do poddania się — odparł, nie kryjąc ironii. — Wątpię jednak, by to zrobili. Na wszelki wypadek proszę ich do tego wezwać. Raz. A gdy odmówią, niech pan natychmiast wyrąbie przejście w obronie systemowej. Towarzysze księgowi będą nieszczęśliwi i będą musieli uzupełnić zniszczone uzbrojenie.

— Z całym szacunkiem, towarzyszu generale, mam gdzieś to, że towarzysze księgowi będą nieszczęśliwi — odpalił Yearman z kamienną miną.

Jak na oficera Ludowej Marynarki była to niezwykle odważna uwaga adresowana do generała Urzędu Bezpieczeństwa. Chernock jedynie parsknął śmiechem, a gdy się uspokoił, odparł ponuro:

— Tak między nami, towarzyszu admirale: ja również!



* * *


— Zbliżamy się do granicy prawdopodobnego wykrycia przez radary wroga, ma’am.

— Rozumiem.

Napięcie na mostku Farnese było prawie fizycznie wyczuwalne, dlatego Honor zmusiła się, by mówić spokojnie, by nie rzec łagodnie. Następnie obróciła się razem z fotelem i omiotła wzrokiem mostek. Od chwili utraty lewego oka nie polegała na oglądaniu się, wiedząc, że w jej przypadku widzenie kątem oka może okazać się zwodnicze. A tak miała pewność, że dostrzeże wszystko, co powinna, i to bez przekłamań. A jak na razie wszystko wyglądało na gotowe — kontrolki lewoburtowych stanowisk ogniowych płonęły budzącą zaufanie zielenią na ekranie taktycznym, a tablica napędu obok sternika rozświetlona była bursztynowym blaskiem oznaczającym, że wszystkie węzły napędu są w pełni sprawne i gotowe do natychmiastowego użycia. Wzięła głęboki oddech, czując lekki zawrót głowy jak po lampce dobrego koniaku.

Spojrzała na Casleta i spytała:

— Namiar?

— Pewny i na bieżąco aktualizowany, ma’am — odparł równie nienaturalnie spokojnym głosem jak ona.

Kiwnęła głową i skupiła uwagę na ekranie taktycznym fotela, obserwując, jak symbole oznaczające wszystkie trzy zespoły okrętów zbliżają się do siebie. Choć jej jednostki miały wyłączone i zabezpieczone przed przypadkowym włączeniem aktywne sensory, obie grupy wrogich okrętów były wyraźnie widoczne dzięki sygnaturom napędów. Od ponad półgodziny cele były podzielone i utrzymywane w namiarze przez wszystkie okręty, a namiary aktualizowane przez cały czas, tak by w każdym momencie można było otworzyć ogień bez straty czasu na przeliczanie poprawek i innych elementów zapewniających trafienie w cel. Uświadomiła sobie w tym momencie w pełni, że jeszcze kilka minut, a dokona czegoś, czego nie dokonał dotąd żaden oficer w dziejach, Royal Manticoran Navy — przetnie kurs przeciwnika, stawiając idealną kreskę nad T i to na dodatek między dwoma zgrupowaniami wrogich okrętów, mogąc bezkarnie ostrzelać pełnymi salwami burtowymi dzioby jednych, a rufy drugich.

I zrobi to, będąc w zasięgu, dział, nie rakiet.

— Dwie minuty do przecięcia kursu! — zameldował nieskazitelnie spokojnym głosem Caslet.

— Przygotować się do otwarcia ognia! — poleciła równie spokojnie Honor.



* * *


— Co do…? — Towarzysz porucznik Henry DesCours wyprostował się nagle, widząc na ekranie swego komputera zupełnie nowy symbol.

Do którego zaraz dołączyły dwa inne.

— Towarzyszko kapitan!

— O co chodzi? — spytała towarzyszka kapitan Jayne Preston, obracając się z fotelem i nie ukrywając dezaprobaty z powodu niezdyscyplinowania oficera taktycznego.

— Niezidentyfikowane okręty, ma’am! — DesCours gorączkowo przeprogramowywał aktywne sensory, a głównie radar artyleryjski mający węższą, ale silniejszą wiązkę od normalnej.

Radar artyleryjski krążownika liniowego Ludowej Marynarki Subutai dał się przekonać i wykonał polecenie. A DesCours zbladł, widząc na ekranie całą grupę okrętów.

— Trzy… nie, dziesięć! — jęknął. — Namiar 3-5-9 na 0-0-5, odległość… siedemset trzydzieści tysięcy kilometrów!

Ostatnie słowa dodał z czystym niedowierzaniem.

Jayne Preston przez moment siedziała jak sparaliżowana, gapiąc się na niego tępo. Wrogie jednostki w odległości mniejszej niż milion kilometrów? To było niemożliwe! A potem zrozumiała, gdzie się one znajdują, i niewiara zmieniła się w panikę. Nieważne, skąd się wzięły, ważne, że były dokładnie za jej rufą, co oznaczało, że nie chroniła jej osłona burtowa, a zasięg dział wynosił…

— Sternik! Ostry zwrot na…



* * *


— Ognia! — poleciła Honor Harrington.

Siły główne wroga znajdowały się o pięćdziesiąt stopni z prawej burty dla większości jej okrętów, czyli o pięćdziesiąt stopni z lewej burty Farnese, który leciał „do góry nogami”. Wszystkie grasery i lasery znajdujące się na lewej burcie okrętu wystrzeliły równocześnie, a zaraz potem włączone zostały napęd główny i generatory osłon burtowych. Na to ostatnie nie zwróciła nawet uwagi zajęta obserwowaniem wrogich okrętów. Odległość była niewielka jak na starcie w przestrzeni, ale wiązki spolaryzowanej energii poruszały się z prędkością światła, toteż potrzebowały ponad dwóch sekund na dotarcie do celu. Mimo to załogi ostrzelanych okrętów nadal nie wiedziały, że do nich strzelano. A nastąpiło to, zanim jeszcze towarzyszka kapitan Jayne Preston zaczęła wydawać rozkaz. Trafiły w nie, nim skończyła.

Kontradmirałowi Yearmanowi nawet do głowy nie przyszło, że będzie miał do czynienia z wrogimi okrętami. A nawet gdyby mu przyszło, to i tak byłby pewien, że zostaną wykryte znacznie wcześniej, niż dotrą w zasięg broni energetycznej. Wydzielenie Rapiera do osłony transportowców było czystą formalnością przedsięwziętą odruchowo, a nie z racji poczucia realnego zagrożenia. Ponieważ nie zauważono żadnych śladów wrogich jednostek, jego okręty utrzymywały stały kurs przez ponad sześć godzin… i stały się dzięki temu idealnie namierzonymi i obliczonymi celami. Dziewięćdziesiąt trzy procent dział dowodzonych przez Honor okrętów trafiło w ich niczym nie osłonięte rufy.

Konsekwencje były niewyobrażalne nawet dla Honor. Zaplanowała cały manewr i wykonała go, ale w głębi duszy nie wierzyła, że do końca jej się uda. Ani też że zdoła odpalić pierwszą salwę do niczego nie spodziewających się, a więc jeszcze nie manewrujących okrętów wroga.

A tak właśnie się stało.

I nie była to nawet wina Yearmana. Nikt nigdy nie spróbował podobnej taktyki, a więc nikt nie mógł być na nią przygotowany. I nikt także nie miał pojęcia, jakie zniszczenia może wywołać taki ostrzał, poza świadomością, że duże. Skala okazała się bardziej przerażająca, niż ktokolwiek sobie to wyobrażał, snując teoretyczne rozważania.

Krążownik liniowy Ivan IV stracił całą rufę łącznie z rufowym pierścieniem napędu, a kolejne trafienia rozpruły jego burty prawie do połowy długości. Alarmy wyły, potężne przepięcia wywalały bezpieczniki i paliły instalację, urządzenia eksplodowały, a ponad połowa załogi zginęła lub została ciężko ranna w ciągu mniej niż czterech sekund.

Mimo to Ivan IV miał szczęście, gdyż zabezpieczenia jego dziobowych reaktorów zadziałały i reszta okrętu nie zmieniła się w oślepiającą kulę plazmy. A taki właśnie los spotkał jego siostrzane jednostki: Subutai i Yavuz.

Nie zginęły samotnie — w ślad za nimi, tyle że kilka sekund później, poszły krążowniki liniowe: Boyar i Cassander, oraz ciężkie krążowniki Morrigan, Yama i Excalibur.

Krążowniki liniowe Modred, Pappenheim, Tammerlane, Roxana i Cheetah przetrwały, ale podobnie jak Iwan IV doznały ciężkich uszkodzeń, tak jak i ciężki krążownik Broadsword. Ostatni ciężki krążownik Durandel, a raczej jego wrak — gdyż pozostała mniej niż połowa okrętu ciągnąca za sobą warkocz skrystalizowanej atmosfery i szczątków trudnych do zidentyfikowania — wypadł z szyku, siejąc na wszystkie strony kapsułami ratunkowymi.

Na wszystkich jednostkach, które przetrwały, drużyny awaryjne desperacko walczyły o uwolnienie towarzyszy zamkniętych za zaklinowanymi drzwiami lub w odciętych od reszty pomieszczeniach. Towarzyszył temu jazgot alarmów i krzyki rannych. Jedynym pomieszczeniem, w którym panowały cisza i spokój, był pomost flagowy krążownika liniowego Tammerlane. A to z tego prostego powodu, że jeden z graserów Huan-Ti trafił weń bezpośrednio, zabijając wszystkich, i to zanim się zorientowali, że są atakowani.

Dowództwo przeszło automatycznie na towarzysza kapitana Urzędu Bezpieczeństwa Islera, dowódcę Modreda, który jak się okazało, nie miał bladego pojęcia, co powinien zrobić. Było wysoce prawdopodobne, że żaden oficer (nawet Edward Saganami) nie byłby w stanie zareagować sensownie w podobnej sytuacji, ale mało który darłby się bez sensu spanikowanym dyszkantem. Jego pozbawione elementarnej logiki i sprzeczne ze sobą rozkazy skutecznie paraliżowały próby wspólnego manewru obronnego. Kapitanowie poszczególnych okrętów słusznie zrozumieli, że formacja przestała istnieć jako spójny związek taktyczny, i każdy ratował się na własną rękę.

W stronę okrętów Honor Harrington wystrzelono nawet parę rakiet. Z którymi obrona antyrakietowa poradziła sobie bez trudu. Pappenheim zdołał nawet wystrzelić z tego, co mu pozostało na prawej burcie, celując w Wallensteina, ale te promienie, które trafiły w cel, nie zdołałyby przebić osłony burtowej, a rakiety zostały zniszczone w sporej odległości od okrętu.

A potem eskadra Honor wystrzeliła drugą salwę burtową i już nikt do nich nie strzelał w odpowiedzi. W przestrzeni unosiło się pięć niekompletnych i podziurawionych kadłubów i trochę śmieci, wśród których tu i ówdzie znajdowały się kapsuły ratunkowe lub nieliczni szczęściarze w szczelnych skafandrach próżniowych.

— Wstrzymać ogień! — rozkazała Honor, nie mając zamiaru zmieniać masakry w rzeź.

I ku jej zaskoczeniu rozkaz został wykonany. Nie spodziewała się, że nikt nie wystrzeli, wiedząc, jaką żądzą odwetu wszyscy pałali, ale tak właśnie się stało. Najprawdopodobniej wszyscy byli zaskoczeni łatwością, z jaką odnieśli zwycięstwo, i rozmiarami zniszczeń, jakie spowodowali.

Na zasadzie luźnego skojarzenia w tym momencie przyszło Honor na myśl, że do historii to starcie przejdzie jako bitwa o Cerberus, choć powinno zostać nazwane masakrą w Cerberusie. W Czwartej Bitwie o Yeltsin zabiła więcej ludzi, ale to było w czasie bitwy, a tu dokonała po prostu egzekucji. Szybkość, skala i skutki zaskoczyły ją tak jak i resztę. I po raz pierwszy stoczyła walkę, nie tracąc nawet jednego rannego, o zabitych nie wspominając.

Spojrzała na ekran taktyczny fotela. Była wstrząśnięta własnym osiągnięciem.

Transportowce wykonały gwałtowny zwrot i próbowały uciec, co było bezsensownym posunięciem, gdyż choć szybkie, nie dorównywały prędkością krążownikom liniowym, nie mówiąc już o ciężkich. A Scotty Tremaine zmienił już kurs Krashnarka i zaczynał pogoń za jednym, Geraldine Metcalf zaś Barbarosą za drugim. Nikt nie był w stanie stawić im oporu, gdyż towarzyszący transportowcom ciężki krążownik stał się celem lewoburtowych dział wszystkich okrętów poza Farnese i został po prostu rozstrzelany wraz z całą załogą tak skutecznie, że nie pozostał po nim ślad.

Honor otrząsnęła się, zaczerpnęła głęboko powietrza i wcisnęła klawisz na poręczy fotela, włączając się w sieć łączności eskadry.

— Honor Harrington do wszystkich — powiedziała, starannie wymawiając słowa. — Doskonale się spisaliście. Teraz pozbierajcie niedobitków, obojętne czy są z Ludowej Marynarki, czy z Urzędu Bezpieczeństwa. W tej chwili…

Przerwała i zaskoczona uniosła głowę, gdyż Warner Caslet bez słowa wyjaśnienia rozpiął uprząż antyurazową, wstał i odwrócił się ku niej. Następnie wyprężył się jak struna w postawie zasadniczej i zasalutował tak idealnie, jakby był na paradzie. Zanim zdążyła coś powiedzieć, inni poszli za jego przykładem, a przez pomieszczenie przetoczyła się fala dzikiej radości, gdy zrozumieli, co oznacza to zwycięstwo uwieńczone zdobyciem transportowców, a ona dzięki Nimitzowi czuła tę falę.

W następnym momencie mostek eksplodował owacją.

Chwilę później ktoś włączył system wewnętrznej łączności i z głośników rozbrzmiały okrzyki, wiwaty i oklaski. A zaraz potem dołączyły do nich wiwaty z innych okrętów, tworząc głęboki ryk zdolny wstrząsnąć galaktyką.

A admirał lady Honor Harrington siedziała, nie mogąc się poruszyć.

Dopiero w tym momencie w pełni uświadomiła sobie, że dokonali tego. Dokonali niemożliwego. Najpierw zdobyli Piekło, a potem wystarczającą liczbę okrętów, by móc zabrać wszystkich i odlecieć. Przez chwilę nie mogła myśleć ani planować. I przestało mieć znaczenie to, że ona wszystko wymyśliła, i to, że nimi dowodziła. I to, że dokonali niemożliwego.

To wszystko było w tej chwili bez znaczenia.

Jedyne, co było ważne, to to, że zabierze ich do domu.

I że oni zabiorą ją do domu.



Epilog

Admirał White Haven siedział w swojej kabinie i czytał kolejny raport wywiadu męcząco podobny do innych napływających przez ostatnie osiem miesięcy standardowych. Opis kolejnego ataku, wykaz zniszczonych i uszkodzonych okrętów, zsumowanie strat w ludziach i szacunkowe podliczenie strat w infrastrukturze zniszczonej w wyniku ataku. Podliczenia zawsze idące w miliony lub miliardy…

Fakt — żaden z ataków nie zakończył się tak porażającym tryumfem Ludowej Marynarki jak ten, którym Esther McQueen ogłosiła wszem i wobec zmianę na stanowisku sekretarza wojny Ludowej Republiki Haven, jako że Sojusz nie popełnił powtórnie karygodnego błędu, jakim była nadmierna pewność siebie. Ale też inicjatywa, którą Sojusz przejawiał przez te wszystkie lata, zniknęła. Ludowa Marynarka jeszcze jej nie przejęła, ale nie ulegało wątpliwości, że w tej chwili przynajmniej operacyjnie to McQueen dyktuje tempo. I niestety w przeciwieństwie do swego poprzednika doskonale rozumie, że chcąc odnosić zwycięstwa, musi liczyć się ze stratami wśród biorących udział w walce okrętów.

Uniósł głowę znad ekranu komputera i zmęczonym gestem przeczesał włosy, w których od czasu bitwy o Basilisk pojawiło się znacznie więcej siwych. Spojrzał na mapę wyświetloną na ścianie i skrzywił się odruchowo. System Barnett nadal płonął wrogą czerwienią. Co gorsza dowodzący jego obroną Thomas Theisman nie siedział bezczynnie. Gdy 8. Flota nie zaatakowała Barnett (bo była zajęta obroną systemu Basilisk, dopóki nie zastąpiły jej okręty gorączkowo ściągane, skąd się tylko dało), skorzystał z okazji. Wykonał tyleż bezczelny, co skuteczny rajd, atakując system Barnes i odbijając Seabring. Po czym wrócił z głównymi siłami do Barnett tak szybko, że Theodosia Kuzak nie zdążyła zareagować, bo gdy dowiedziała się o jego wyczynach, już był z powrotem. Co prawda istniało małe prawdopodobieństwo, by chwilowo sparaliżowana Admiralicja i spanikowane dowództwo sił Sojuszu zgodziły się, żeby choć część 15. Floty opuściła Trevor Star nawet w tak zbożnym celu jak zajęcie systemu Barnett, ale była to czysto akademicka kwestia, gdyż Theisman zadziałał tak błyskawicznie, że nie miała fizycznej możliwości tego zrobić.

White Haven szczerze podziwiał odwagę Theismana gotowego postawić wszystko na jedną kartę, ale to działanie podkreślało tylko niebezpieczeństwo, jakie powstaje, gdy daje się tak zdolnemu jak on przeciwnikowi czas na skonsolidowanie obrony i poczynienie własnych planów. Ósma Flota powinna zostać zorganizowana dwa lata temu, tak jak planowano. Wtedy bez trudu zdobyłaby Barnett. A skoro ta szansa została stracona, należało atakować teraz, ledwie udało się obsadzić Basilisk innymi okrętami. Tymczasem, choć polecono mu wrócić do Trevor Star, nie dostał pozwolenia na realizowanie opracowanego już planu natarcia.

A to dlatego, że Sojusz się bał… i miał tym razem zbyt wiele do stracenia.

Prychnął pogardliwie, ale nie zmieniało to w niczym faktu, iż była to prawda. Wiedział, że zarówno królowa, jak i Protektor są tak jak on zdecydowani odzyskać inicjatywę, i miał pod tym względem całkowite zaufanie do Pierwszego Lorda Przestrzeni. Sir Thomas Caparelli miał swoje wady, ale głupota czy brak bojowego ducha nigdy do nich nie należały. Niestety, choć Elżbieta i Benjamin byli głowami państw wchodzących w skład Sojuszu, nie mogli sami dyktować jego posunięć. A brutalna prawda była taka, że mniejsi członkowie po tym, co zaszło w Zanzibarze czy Allizon, byli przerażeni, że dokładnie to samo może ich spotkać. Poza tym tak Gwiezdne Królestwo Manticore, jak i Protektorat Graysona miały pewne wewnętrzne kłopoty spowodowane przez bandę oportunistów zwących się politykami.

W przypadku Królestwa była to naturalnie opozycja próbująca skorzystać na trudnościach rządu.

Przez pierwsze parę tygodni była ona równie zaskoczona jak wszyscy w Królestwie Manticore, więc siedziała cicho. Potem, gdy szok minął, a na dodatek stały się znane prawdziwe rozmiary strat, zaczęło się oskarżanie rządu o zaniedbanie i nieskuteczność, niewytłumaczalny nadmiar pewności siebie, karygodnie ryzykancki sposób prowadzenia wojny i inne podobne. Oczywiście żadna menda słowem się nie zająknęła, że sami przez dziesięciolecia poprzedzające wybuch tejże wojny robili co tylko mogli, by Królewska Marynarka nie miała dostatecznej liczby okrętów, aby przetrwać jej pierwsze tygodnie. Ani o tym, że dla prywatnej zemsty i korzyści politycznych sparaliżowali na kluczowe miesiące możliwości Królestwa Manticore po zamachu na Harrisa, dzięki czemu Komitet Bezpieczeństwa Publicznego zdołał zapanować nad chaosem.

Niewiele rzeczy we wszechświecie było krótszych niż pamięć polityka, jeżeli chodziło o niewygodne dla niego fakty. Może jedynie jego uczciwość. Hamish Alexander był zwolennikiem demokracji, ale od dawna uważał, że egoistycznych półidiotów, takich jak hrabina New Kiev, baron High Ridge czy lady Descroix oraz ich skretyniałych do reszty domowych analityków militarnych, jak Reginald Houseman, Jeremiash Crichton czy niesławnej pamięci Janacek, należałoby odstrzelić dla dobra wszystkich obywateli Gwiezdnego Królestwa Manticore. Niestety nie zrobiono tego, toteż teraz słychać ich było dosłownie wszędzie, obwiniających rząd Cromarty’ego o co tylko się dało.

Na Graysonie sytuacja ta wyglądała nieco inaczej. Grupa niezadowolonych patronów pod przywództwem Muellera ogłosiła, że nie wojna, ale sposób jej prowadzenia „został niesprawiedliwie i nierozsądnie zdominowany przez tak zwanych sprzymierzeńców”. Doskonale wiedzieli, że atak na samą wojnę nie spotkałby się z żadną pozytywną reakcją, natomiast ten zarzut do niewielu, ale trafił. Wieki izolacji nie mogły zostać szybko zapomniane i część jego mieszkańców nadal wierzyła, że Grayson poradziłby sobie lepiej, działając samodzielnie, niż wiążąc się politycznie i militarnie z Gwiezdnym Królestwem, które, jak właśnie zostało udowodnione, popełniało kardynalne wręcz błędy.

A tego steku bzdur podanego naturalnie w jak najbardziej przekonującej formie słuchali obywatele obu państw, którzy przygotowali się psychicznie na nieszczęście, zanim jeszcze rozpoczęła się strzelanina, ale którzy stopniowo stawali się zbyt pewni siebie w miarę trwania walk. Nikt nie cieszył się z rosnących kosztów prowadzenia wojny, strat, zabitych i niewygód z nią związanych — niewielkich, ale także wszechobecnych. Ale cały czas wzrastało ich zaufanie do własnych sił zbrojnych i wiara w odniesienie ostatecznego zwycięstwa.

Teraz stracili to zaufanie w sporej części i skutki dały o sobie znać — zbyt wielu nabrało przekonania, że flota powinna utrzymać to, co zdobyła, i skupić się na przeciwdziałaniu atakom wroga. Przez lata sukcesów zapomnieli, że stawką jest zwycięstwo lub niewola, i przestali mieć świadomość, podejmowania jakiego ryzyka wymaga to pierwsze. Przestali pamiętać, że słabsza flota musiała bardziej ryzykować i cały czas utrzymywać inicjatywę, by mieć szansę na zwycięstwo. Zapomnieli nawet o tym, że to oni są słabszą stroną tej wojny, no bo jakże słabsza liczebnie flota mogłaby odnieść takie pasmo zwycięstw jak RMN. Dlatego szok wywołany kontrofensywą był tak duży i dlatego krytyka i żądania, by ten „niekompetentny rząd został zastąpiony przez lepiej przygotowane władze, które pozwolą naszej wspaniałej flocie skutecznie chronić nasze systemy planetarne”, trafiały na tak podatny grunt.

Przeciętny człowiek nie zdawał sobie sprawy, że w praktyce oznaczało to zakaz akcji ofensywnych dla floty, opuszczenie części zdobytych z takim trudem systemów (o ile nie większości) i skoncentrowanie się wyłącznie na obronie. Co było najgorszym możliwym rozwiązaniem i jedynym pewnym sposobem, by przegrać tę wojnę.

Sytuacja była zła, ale na szczęście nie tragiczna. Społeczeństwo Królestwa nie składało się wyłącznie ze skretyniałych półgłówków i choć rząd Cromarty’ego będzie potrzebował długiego czasu, by w pełni odzyskać zaufanie społeczeństwa, to proces ten mógł trwać znacznie krócej, niż earl White Haven sądził. Głównie z powodu niewzruszonego poparcia Królowej dla premiera i jego gabinetu.

Co zaś się tyczyło Graysona, to Meuller i jego zwolennicy stanowili znikomą mniejszość, a poza tym graysońska demokracja miała znacznie sensowniejszy charakter. Meuller był zbyt cwany, by zaryzykować konfrontację z Benjaminem Mayhewem. A gdyby to zrobił, White Haven chciałby być przy tym obecny.

Aspekt militarny także nie przedstawiał się najgorzej. Pomimo ciężkich strat w kutrach koncepcja lotniskowca okazała się jak najbardziej trafiona. Podobnie rzecz się miała z nową generacją rakiet. A dodatkowym plusem było to, iż według ocen wywiadu przeciwnik nadal nie wiedział dokładnie, na co trafił w systemie Hancock. A tymczasem budowa nowych jednostek i szkolenie ich załóg uzyskały bezwzględne pierwszeństwo i za parę miesięcy lotniskowce zaczną docierać na front. Naturalnie minie jeszcze sporo czasu, nim ta klasa okrętów będzie na tyle liczna, by wziąć udział w walce, ale druga nowinka techniczna mogła zostać wykorzystana wcześniej. A nowinką tą były rakietowe superdreadnoughty klasy Medusa, a raczej klasy Harrington. Royal Manticoran Navy bowiem po raz pierwszy w swej historii poszła za przykładem innej floty i klasę Medusa przemianowano oficjalnie na klasę Harrington.

White Haven nie ukrywał, że to go cieszy, choć za każdym razem, gdy myślał o Honor, czuł żal i ból. Na szczęście były coraz słabsze, ale miał świadomość, że nigdy tak do końca nie znikną. Ponieważ jednak pogodził się z tym, jak naprawdę wyglądał jego stosunek do niej, mógł z tym żyć. I był pewien, że Honor byłaby dumna, wiedząc, jak okręty jej klasy sprawdziły się w bitwie o Basilisk. Podobnie jak i z tego, jak walczyła jej druga flota — Marynarka Graysona. I to nie tylko w systemie Basilisk, ale także w kilku kolejnych starciach.

Marynarka Graysona była młoda, ale rosła gwałtownie tak w siłę, jak i w doświadczenie i Royal Manticoran Navy zaczynała doceniać jej prawdziwą wartość. Oficerowie Królewskiej Marynarki, idąc do walki, mieli już pełne zaufanie do okrętów graysońskich. Polegali na nich jak na własnych. A to był największy możliwy komplement.

Sojusz wolno, ale odzyskiwał równowagę. Kontrofensywa stanowiła poważny wstrząs, ale nie zostali zmuszeni do odwrotu i gdy pierwszoliniowe jednostki robiły, co mogły, by zyskać na czasie i ograniczyć straty przy kolejnych rajdach wroga, na tyłach uruchamiano budowę stoczni i okrętów na nie spotykaną dotąd skalę. Dzięki tym właśnie okrętom siły Sojuszu odzyskają inicjatywę, i to szybciej, niż większość ludzi mogłaby sądzić, a wówczas…

Dalsze rozmyślania przerwał mu sygnał interkomu.

Nacisnął klawisz, przyjmując połączenie, i na ekranie pojawiła się twarz porucznika Robardsa. Adiutant miał tak dziwną minę, jakiej White Haven jeszcze nigdy u niego nie widział. Wytrzeszczał oczy i wyglądał, jakby ktoś parę razy przyłożył mu czymś ciężkim, acz tępym, bo nie zostawiło śladów.

— Nathan?! Co się stało? — spytał White Haven. Robards odchrząknął.

— Sir, myślę… — i umilkł z tak bezradnym wyrazem twarzy, że był on prawie komiczny.

— Nie przerywaj sobie — zachęcił go earl.

— Panie admirale, sieć wczesnego ostrzegania wykryła duży ślad wyjścia z nadprzestrzeni około dwunastu minut temu — zameldował Robards i zamilkł.

— I?

— Ponieważ nastąpiło to bardzo blisko jednej z naszych sond, jednostki zostały prawie natychmiast zidentyfikowane jako należące do Ludowej Marynarki, sir.

— Do Ludowej Marynarki? — powtórzył White Haven, odruchowo prostując się w fotelu.

Porucznik przytaknął i spojrzał w dół, najprawdopodobniej na elektrokartę czy notes. Sprawdził coś, odchrząknął i dodał:

— Okrętów przybyło dwanaście i zidentyfikowano je na podstawie sygnałów napędów jako: pięć krążowników liniowych, cztery krążowniki ciężkie, jeden lekki i dwa szybkie transportowce klasy Roughneck.

— Co?! — wykrztusił admirał White Haven, pewien, że się przesłyszał.

Taki skład okrętów mogła mieć grupa przeznaczona do rajdu na lekko broniony system gdzieś na tyłach czy też do rajdu przeciwko frachtowcom, ale miała tyle samo szans na przetrwanie w tak bronionym systemie jak Trevor Star co bałwan w piekle. I na dodatek, co tam robiły dwa transportowce?! Jednostki takie stanowiły pewny łup nawet dla kutrów rakietowych starej generacji, jeśliby tylko zapuściły się w głąb systemu.

— Sądzę, że okręty te natychmiast wróciły w nadprzestrzeń? — spytał.

Była to bowiem jedyna logiczna możliwość. Ktoś najwyraźniej ciężko się pogubił. Być może przeciwnik planował atak na system i jeden z eszelonów transportowych przybył za wcześnie… albo siły główne się spóźniły. Niezależnie od powodów jedynym sensownym wyjściem dla dowódcy tej eskadry była natychmiastowa ucieczka w nadprzestrzeń.

— Nie, sir — odparł Robards i westchnął. — Te okręty nic nie zrobiły, sir. Jedynie wysłały wiadomość do dowództwa obrony systemu, sir. I są tam nadal.

— Jaką wiadomość? — White Haven zaczynał czuć poirytowanie: takie wyciąganie informacji po kawałku było równie miłe jak rwanie zębów.

Równocześnie zaś zastanawiał się, co też mogło tak bardzo wytrącić z równowagi rozsądnego i zorganizowanego zwykle oficera…

— Powiedzieli… ale to oczywiście niemożliwe, tylko… chodzi mi o to, że ona… — Robards ponownie urwał i bezradnie wzruszył ramionami. — Myślę, że lepiej będzie, jak pan sam zobaczy, sir.

I zniknął z ekranu, nim White Haven zdążył się z nim zgodzić albo nie.

Hamish Alexander zmarszczył groźnie brwi. Będą musieli porozmawiać o uprzejmości należnej starszym rangą oficerom, a kiedy skończą…

Ciąg dalszy myśli zniknął, gdy na ekranie pojawiła się kobieca twarz. Ktoś inny mógłby mieć problemy z jej rozpoznaniem, gdyż jej połowa była sparaliżowana, a okalające włosy dziwnie krótkie, ale on widział ją niegdyś dokładnie w takim samym stanie…

Tyle że to było niemożliwe i wiedział o tym. Ona była martwa od…

Przestał myśleć o czymkolwiek, gdy kobieta na ekranie przemówiła.

— Kontrola lotów Trevor Star, tu admirał Honor Harrington — jej głos wydawałby się spokojny każdemu, kto jej nie znał. — Wiem, że nikt w Sojuszu nie spodziewał się mnie ujrzeć żywej, ale zapewniam, że plotki o mojej śmierci były nieco przesadzone. Towarzyszy mi około stu sześciu tysięcy uwolnionych jeńców z więziennej planety Hades, a przybycia kolejnych dwustu pięćdziesięciu tysięcy spodziewani się w ciągu najbliższych jedenastu dni. My dysponowaliśmy okrętami, dlatego przybyliśmy szybciej, oni lecą transportowcami wyposażonymi w napędy cywilnego typu. Przykro mi, że nasze przybycie wywołało zamieszanie, jako że użyliśmy wrogich okrętów, ale były jedynymi nadającymi się do tego celu w okolicy.

Uśmiechnęła się prawą stroną twarzy, ale musiała odchrząknąć, gdyż głos zaczął jej się łamać.

White Haven wyciągnął drżącą dłoń i delikatnie dotknął jej twarzy na ekranie. Już nie wątpił w to, co widzi, był jednak przerażony.

— Pozostaniemy tu, gdzie jesteśmy, z wyłączonymi osłonami, uzbrojeniem i sensorami, dopóki nie sprawdzicie, że mówimy prawdę — dodała po chwili. — Ale bylibyśmy wdzięczni, gdyby to zbyt długo nie trwało. Zostaliśmy zmuszeni do raczej dokładnego wypakowania okrętów ludźmi, żeby móc zabrać wszystkich, i pokładowe systemy podtrzymywania życia pracują pod naprawdę maksymalnym obciążeniem…

Urwała i zamrugała gwałtownie powieką zdrowego oka.

Hamish Aleksander zaś, patrząc na nią, bał się głębiej odetchnąć w obawie, że obudzi się z tego snu, bo przecież to, co widział i słyszał, było niemożliwe. O tym, że ma łzy w oczach, przekonał się dopiero, gdy przestał wyraźnie widzieć ekran.

Honor przemówiła ponownie i tym razem wszyscy usłyszeli, że utrzymanie spokojnego tonu wiele ją kosztuje.

— Wróciliśmy do domu — powiedziała cicho. — Trochę to potrwało, ale wróciliśmy.
