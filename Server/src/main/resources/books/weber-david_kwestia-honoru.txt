
W wielkiej, mogącej pomieścić dwa tysiące osób głównej sali Zaawansowanego Kursu Taktycznego panowała cisza. Trudno się było temu dziwić, skoro w pogrążonym w półmroku pomieszczeniu znajdowało się zaledwie trzydziestu siedmiu ludzi, którym przewodniczyli Piąty Lord Przestrzeni, admirał sir Lucien Cortez, i generalny prokurator wojskowy Royal Manticoran Navy, wiceadmirał urodzona Alyce Cordwainer. Powodem, dla którego zebrano się w tej właśnie sali, było to, iż znajdował się w niej drugi co do wielkości holoprojektor należący do Królewskiej Marynarki.

Obecnie holoprojekcja ukazywała wysoką kobietę o zdecydowanych rysach, ubraną w kapitański mundur, siedzącą za stołem, na którym leżał biały beret dowódcy okrętu. Spoglądała spokojnie w obiektyw holokamery, a jej twarz była zupełnie pozbawiona wyrazu.

— Co dokładnie stało się po ostatecznej zmianie kursu Grupy Wydzielonej Hancock 001? — spytał niewidoczny mężczyzna, którego czerwony napis na holoprojekcji zidentyfikował jako komodora Vincenta Caprę, przewodniczącego sądu oficerskiego.

Rekomendacja tegoż sądu stanowiła bezpośrednią przyczynę odbywającego się właśnie zebrania.

— Przeciwnik także zmienił kurs i kontynuował pościg, sir — odpowiedziała kobieta zadziwiająco miękkim, ale i dziwnie bezosobowym kontraltem.

— Jaka była sytuacja taktyczna Grupy, kapitan Harrington? — spytał Capra.

— Grupa Wydzielona znajdowała się pod ciężkim ostrzałem rakietowym, sir. Circe został zniszczony zaraz po zmianie kursu, Agamemnon około pięć minut później, kilka innych okrętów doznało mniejszych lub większych uszkodzeń.

— Nazwałaby pani tę sytuację rozpaczliwą?

— Nazwałabym ją… poważną, sir — odparła Harrington po chwili namysłu.

Nastąpiła chwila ciszy, jakby Capra czekał na ciąg dalszy; widząc, że się go nie doczeka, westchnął i powiedział:

— A więc tak, kapitan Harrington: sytuacja była „poważna”, przeciwnik kontynuował pościg, a HMS Agamemnon właśnie został zniszczony. Była pani w kontakcie z admirałem Sarnowem przebywającym na pomoście flagowym HMS Nike?

— Byłam, sir.

— Jaka była jego reakcja? Czy to w tym momencie wydał rozkaz rozproszenia?

— Sądzę, że miał taki zamiar, ale nie zdążył tego zrobić, sir.

— Dlaczego?

— Ponieważ otrzymał przesłane przez nasze platformy sensoryczne informacje o przybyciu do systemu Hancock eskadry admirała Danislava, sir.

— Rozumiem. Czy admirał Sarnow rozkazał wtedy, by Grupa Wydzielona się nie rozpraszała?

— Nie, sir. Został ranny, zanim zdążył wydać jakikolwiek rozkaz — odparła spokojnym, obojętnym kontraltem.

— Jak poważna była ta rana i w jakich okolicznościach to nastąpiło? — W głosie komodora Capry słychać było irytację wywołaną kliniczną wręcz precyzją, z jaką Harrington odpowiadała wyłącznie na zadane pytania.

— Nike został trafiony przez lasery dwóch rakiet, sir. Jedno z trafień zniszczyło rufowy pokład hangarowy, zapasową stację łączności, przedział koordynacyjny i pomost flagowy. Kilku członków sztabu zostało zabitych, a admirał Sarnow ciężko ranny.

— I stracił przytomność?

— Tak, sir.

— Przekazała pani dowództwo Grupy Wydzielonej następnemu według starszeństwa oficerowi?

— Nie, sir. Nie przekazałam.

— Czyli praktycznie przejęła pani dowodzenie?

Zapytana skinęła głową.

— Dlaczego pani tak postąpiła, kapitan Harrington?

— Ponieważ w mojej ocenie sytuacja taktyczna była zbyt poważna, by ryzykować zamieszanie w łańcuchu dowodzenia, sir. Wiedziałam o przybyciu okrętów admirała Danislava, o czym mógł nie wiedzieć kapitan Rubenstein, który powinien był objąć dowództwo, a liczyła się każda sekunda.

— I zdecydowała pani przejąć dowodzenie Grupą Wydzieloną w imieniu admirała Sarnowa?

— Tak, sir — przyznała spokojnie Harrington, jakby nie zdawała sobie sprawy, że przyznaje się do złamania co najmniej pięciu artykułów kodeksu wojskowego.

— Dlaczego pani uznała, że sytuacja jest aż tak poważna, by usprawiedliwić takie postępowanie?

— Zbliżaliśmy się do planowanego punktu rozproszenia, sir. Jednak przybycie admirała Danislava stwarzało możliwość wciągnięcia sił przeciwnika w zasadzkę, z której nie mógł uciec, czego nie brano pod uwagę, planując działania. Aby stało się to możliwe, Grupa Wydzielona musiała pozostać skoncentrowana i stanowić cel warty pościgu. Biorąc pod uwagę zniszczenia w systemie łączności okrętu kapitana Rubensteina, o których wiedziałam, uznałam, iż istnieje zbyt duże ryzyko, że nie wie on o przybyciu eskadry admirała Danislava i nie zapobiegnie rozproszeniu się Grupy, bowiem nie zdąży zapoznać się w pełni z sytuacją taktyczną.

— Rozumiem.

Nastąpiła kolejna, tym razem dłuższa chwila ciszy przerwana jedynie szelestem papieru. Wreszcie Capra ponownie zabrał głos.

— Dobrze, kapitan Harrington. Proszę opowiedzieć sądowi, co nastąpiło po około czternastu minutach od zranienia admirała Sarnowa.

Na twarzy Honor pojawił się przelotnie ślad emocji, pierwszy od chwili rozpoczęcia przesłuchania, migdałowe oczy błysnęły niebezpiecznie, a usta zacisnęły się w wąską linię. Po sekundzie jej twarz ponownie przypominała maskę, a głos, gdy odpowiedziała pytaniem na pytanie, był całkowicie neutralny:

— Zakładam, sir, że chodzi panu o zachowanie Siedemnastej eskadry ciężkich krążowników?

— Słusznie pani zakłada, kapitan Harrington.

— W tym mniej więcej czasie Siedemnasta Eskadra rozproszyła się i odłączyła od reszty Grupy Wydzielonej Hancock 001, sir — powiedziała kapitan Harrington chłodno i rzeczowo.

— Na czyj rozkaz?

— Kapitana lorda Younga, sir. Przejął on dowództwo eskadry po śmierci komodora Van Slyke’a, jeszcze przed dokonaniem ostatecznego zwrotu.

— Poleciła mu pani odłączyć się od reszty Grupy?

— Nie, sir.

— Czy poinformował panią, co zamierza, nim wydał rozkaz?

— Nie, sir.

— A więc działał całkowicie z własnej inicjatywy, bez rozkazów z okrętu flagowego?

— Tak, sir.

— Rozkazała mu pani wrócić do szyku?

— Tak, sir.

— Jeden raz czy więcej?

— Kilkakrotnie, sir.

— Czy wykonał pani rozkaz?

— Nie, sir. Nie wykonał.

— Czy pozostałe okręty Siedemnastej eskadry wróciły do szyku, gdy im to pani poleciła?

— Tak, sir.

— A okręt kapitana Younga…?

— Leciał poprzednim kursem, cały czas oddalając się od pola walki — powiedziała, nie podnosząc głosu, lecz z lodowatym błyskiem w oczach.

Holograficzny obraz znieruchomiał.

W sali przez moment panowała absolutna cisza. Holoprojekcja zniknęła i zapaliły się wszystkie światła. Obecni skupili uwagę na stojącej na mównicy kapitan z naszywkami prokuratury wojskowej na rękawie kurtki mundurowej.

— To najistotniejsza część zeznań lady Harrington złożonych przed sądem oficerskim — oznajmiła rzeczowo tonem prawnika przyzwyczajonego do wystąpień na sali sądowej. — Całe zeznanie, podobnie jak zeznania innych świadków, jest naturalnie do dyspozycji. Czy ktoś z obecnych chciałby obejrzeć dalszy ich ciąg, nim przejdziemy do innego materiału dowodowego?

Admirał Cordwainer spojrzała, unosząc brew, na Corteza; zastanawiała się, czy Piąty Lord Przestrzeni wyłapał te same niuanse co ona. Co prawda ona była doświadczonym prawnikiem, toteż zwracała większą uwagę na to, czego ludzie nie mówili i w jaki sposób to robili, ale Lucien Cortez był oficerem liniowym o dużym doświadczeniu. Błysk w jego oczach i zaciśnięte usta mówiły same za siebie. Potrząsnął przecząco głową. Oboje spojrzeli wymownie na czekającą na ich reakcje kapitan.

— Skoro nie ma pytań, przejdźmy do następnych materiałów, kapitan Ortiz — zaproponowała admirał Cordwainer.

— Tak jest, ma’am. — Ortiz nacisnęła kilka klawiszy w notesie i oświadczyła: — Kolejna porcja dowodów jest powodem, dla którego poprosiłam o wypożyczenie tej sali. To, co za chwilę zobaczycie, jest odtworzeniem najistotniejszych części bitwy na podstawie tego, co udało się odzyskać z banków danych komputerów pokładowych wszystkich ocalałych jednostek Grupy Wydzielonej Hancock 001. Nie jest to obraz kompletny z uwagi na straty poniesione przez okręty admirała Sarnowa, ale zdołaliśmy go w większości uzupełnić, wykorzystując dane z komputerów zdobycznych dreadnaughtów admirał Chin. Na podstawie tych danych nasz komputer stworzył pięciokrotnie przyspieszony odpowiednik nagrania bitwy od momentu poprzedzającego zranienie admirała Sarnowa.

Nacisnęła guzik, światła przygasły, a holoprojekcja ożyła tęczą barw, z których po sekundzie wyłonił się czysty i ostry obraz. Admirał Cordwainer poczuła, że siedzący obok Cortez sztywnieje, gdy ich oczom ukazał się pełen obraz sytuacji taktycznej wraz ze stosownymi opisami przy jednostkach.

Holoprojekcja podzielona była na dwie części — mniejszą, chwilowo ciemną i pustą, oraz większą, ukazującą system planetarny czerwonego karła zwanego Hancock do limitu jedenastu minut świetlnych. Widać było cały system wraz z zieloną kropką oznaczającą stację orbitalną, której sercem była stocznia remontowa, ale uwagę przyciągały trzy zgrupowania okrętów opatrzone pulsującymi kodami informacyjnymi. Jedno było jasnozielone, dwa pozostałe świeciły czerwienią oznaczającą wroga. Ponieważ nawet tak wielka holoprojekcja, zachowując skalę, nie mogła ukazać pojedynczych okrętów, od każdej grupy prowadziła w bok linia zakończona sześciobokiem, w którym w powiększeniu pokazany był szyk poszczególnych ugrupowań.

Admirał Cordwainer nie była taktykiem, ale sytuacja, którą widziała na holoprojekcji, mówiła sama za siebie i całkowicie tłumaczyła nagłe zesztywnienie Corteza. Większe skupisko wrogich jednostek pozostawało nieruchome mniej więcej w połowie odległości między granicą wejścia w nadprzestrzeń a stacją. Wyświetlone obok informacje wskazywały na przerażającą siłę ognia tej eskadry superdreadnaughtów. Druga formacja była znacznie bliżej bazy i posuwała się naprzód, w szybkim tempie zbliżając się równocześnie do Grupy Wydzielonej Hancock 001. Porównanie tak liczebności, jak i siły ognia obu grup nie pozostawiło wątpliwości, że jednostki RMN znajdują się w naprawdę ciężkim położeniu — najsilniejszymi okrętami było sześć krążowników liniowych, z których trzy otaczały pulsujące żółte pierścienie oznaczające poważne uszkodzenia. Ścigało je zaś pięć dreadnaughtów, z których tylko jednego otaczał żółty pierścień.

Między obiema formacjami migotały iskierki oznaczające rakiety — widać było, że okręty Ludowej Marynarki wystrzeliwują ich co najmniej trzy razy więcej, choć obie strony wydawały się uzyskiwać równą ilość trafień. Niestety, dreadnaughty były znacznie odporniejsze na zniszczenia niż krążowniki liniowe.

— Grupa Hancock straciła wcześniej dwa krążowniki liniowe — odezwała się z półmroku kapitan Ortiz. — Przeciwnik poniósł znacznie większe straty dzięki pułapkom, w które wprowadził go admirał Sarnow, natomiast pamiętać należy, że przy tej okazji zginęli obaj dowódcy dywizjonów eskadry admirała, jak też dowódca osłony, komodor Van Slyke. A więc poza samym admirałem Sarnowem nie ocalał żaden z najstarszych rangą oficerów flagowych.

Cordwainer przytaknęła ruchem głowy i skrzywiła się boleśnie, gdy z holoprojekcji zniknął nagle kolejny lekki krążownik. Dwie z uszkodzonych jednostek zostały ponownie trafione, a żółty pierścień wokół jednej z nich nabrał pomarańczowego odcienia, co oznaczało, że uszkodzenia są bardzo poważne. Wytężyła wzrok i odczytała jego nazwę — Agamemnon. Nawet nie próbowała sobie wyobrazić, jak mógł się czuć ktoś na jego pokładzie, wiedząc że znajduje się w zasięgu przeciwnika dysponującego ośmio — czy dziewięciokrotną przewagą ogniową.

— Za chwilę nastąpi ostateczna zmiana kursu Grupy Wydzielonej — uprzedziła kapitan Ortiz i rzeczywiście kurs zielonych okrętów nagle zmienił się o piętnaście stopni, oddalając się od bazy.

Admirał Cordwainer przygryzła wargę, widząc, że ścigający także zmienili kurs, ścinając kąt i tym samym zmniejszając odległość dzielącą ich od okrętów Królewskiej Marynarki.

Obraz nagle znieruchomiał.

— W tym momencie admirałowi Sarnowowi udało się odciągnąć wroga od bazy i obecnego w niej personelu, którego nie dało się ewakuować — skomentowała kapitan Ortiz i uaktywniła pusty do tej pory obszar holoprojekcji.

Pojawiły się na nim trzy obrazy — dwa przedstawiały mostki okrętów RMN, trzeci pomost flagowy, także na okręcie Royal Manticoran Navy. Na wszystkich oficerowie Królewskiej Marynarki pozostawali bez ruchu, jakby czekając, by dotarł do nich właściwy strumień czasu.

— Teraz, panie i panowie, zobaczycie wydarzenia najważniejsze dla śledztwa — dodała kapitan Ortiz. — Nagrania z odpraw, które przeprowadził przed bitwą z dowódcami eskadr i kapitanami okrętów admirał Sarnow, nie pozostawiają cienia wątpliwości w jednej kwestii. Otóż wszyscy wiedzieli, że głównym celem jest odciągnięcie sił przeciwnika od bazy przy użyciu wszelkich możliwych środków, w tym także użycia własnych okrętów jako przynęty. Muszę też dodać, że z materiałów tych jasno wynika, iż admirał miał zamiar zakończyć manewr rozproszeniem okrętów w chwili, w której okazałoby się, że przestały skupiać na sobie uwagę wroga. Miało to jednak nastąpić dopiero na wyraźny rozkaz z okrętu flagowego.

Przerwała na moment, czekając na pytania lub komentarze, a gdy te nie nastąpiły, odchrząknęła i kontynuowała.

— To, co teraz zobaczycie, będzie przebiegać w czasie rzeczywistym, bez żadnego przyspieszenia, i będzie zsynchronizowane z obrazem taktycznym pokazanym w głównej części holoprojekcji. Zapisy pochodzą z banków danych i dzienników pokładowych odpowiednich okrętów. To jest mostek HMS Nike… — jeden z obrazów zamigotał. — To pomost flagowy admirała Sarnowa, także na HMS Nike, a to mostek ciężkiego krążownika HMS Warlock.

Przerwała ponownie, czekając na reakcję słuchaczy. Nikt się nie odezwał, uruchomiła więc holoprojektor. Postacie ożyły, a ciszę przerwało wycie alarmów, popiskiwanie modułów łączności i inne dźwięki wszechobecne podczas walki na każdym stanowisku dowodzenia, tyle że trzykrotnie głośniejsze.

Nagrania były niezwykle realistyczne. Admirał Cordwainer pochyliła się, odruchowo dając się ogarnąć tej rzeczywistości. Nie zdziwiło jej, że ktoś jęknął za jej plecami, gdy ciężki krążownik Circe eksplodował po serii trafień, ale sama nie odrywała wzroku od mostka HMS Nike i kobiety zasiadającej w kapitańskim fotelu, która w niczym nie przypominała zimnej, oschłej oficer składającej zeznania, które przed chwilą obejrzeli.

— Formacja Reno! — poleciła ostro. — I proszę przekazać krążownikom, panie Monet, żeby dokładniej trzymały się szyku!

Rozkaz kapitan Harrington spowodował, że cała Grupa Wydzielona zmieniła nieco szyk niczym dobrze zgrane urządzenie, skupiając się w ciaśniejszą formację. Natychmiast dało się zauważyć, że zmiana wpłynęła korzystnie na skuteczność obrony antyrakietowej. Admirał Cordwainer zarejestrowała to jednakże jakby mimochodem, ponieważ jej uwagę nadal przykuwała kapitan Harrington, kojarząca się jej nieodparcie z walkirią. Patrząc na nią, miało się wrażenie, że musiała być właśnie tam gdzie była i wydawało się niemożliwe, by mogła zajmować się czymkolwiek innym. Jej twarz była spokojna, ale był to spokój zabójcy skoncentrowanego całkowicie na wykonaniu zadania. Była duszą aktywności na mostku niczym doskonały dyrygent prowadzący świetnie wyszkoloną orkiestrę i osiągający doskonałość wykonania nieosiągalną dla muzyków pozbawionych jej kierownictwa. Była w swoim żywiole i robiła to, do czego miała wrodzone predyspozycje i czego ją nauczono — kierowała swym okrętem w walce, a okręt ten przewodził całej Grupie Wydzielonej.

Blady jak śmierć i zlany potem mężczyzna siedzący w fotelu kapitańskim HMS Warlock stanowił jej przeciwieństwo. Przy niej był prawie niezauważalny, trywialny, był nikim. Cordwainer zauważyła go niejako odruchowo, przenosząc wzrok na obraz pomostu flagowego. Mimo braku doświadczenia bojowego bez trudu oceniła umiejętności i skupienie admirała Sarnowa, równie skoncentrowanego na walce co Harrington. Widać było, że ten człowiek ma autorytet, a szybkość podejmowania decyzji świadczyła jednoznacznie, że cały czas śledził sytuację na bieżąco, uwzględniając wszelkie zachodzące zmiany. Jednak nawet on został w jakiś sposób przyćmiony przez lodowatą, jaśniejszą od ognia precyzję Harrington. On był mózgiem Grupy Wydzielonej, ale ona była jej duszą — admirał Cordwainer skrzywiła się z niesmakiem: takie dramatyczne metafory kłóciły się z jej chłodnym, analitycznym podejściem do życia, ale były jedynymi, które pasowały do tego, co miała przed oczami.

— Skipper, Agamemnon przestał istnieć! — krzyknął ktoś na mostku HMS Nike i Cordwainer przygryzła wargę, nie spuszczając oczu z twarzy Harrington, której prawy kącik ust zaczął lekko drgać.

— Proszę zbliżyć się do Intoleranta i sprząc obrony antyrakietowe, pani komandor.

Nie czekając na potwierdzenie, Harrington przeniosła wzrok na ekran przekazujący obraz z pomostu flagowego. Tak w jej oczach, jak i w oczach Sarnowa widać było gorzką świadomość, że Grupa Wydzielona płaciła zbyt drogo za dywersję, która nie prowadziła do niczego więcej. Sarnow otworzył usta — admirał Cordwainer była pewna, że z zamiarem wydania rozkazu rozproszenia okrętów, ale nie wydał go, bowiem zza jego pleców rozległ się okrzyk:

— Sir! Panie admirale!

A na holoprojekcji taktycznej rozbłysły nowe zielone punkty — dziesięć dreadnaughtów Królewskiej Marynarki wraz z okrętami osłony, które po paru sekundach przyjęły kurs przechwytujący i zwiększyły prędkość. Admirał Sarnow przyglądał się im przez moment z uśmiechem, po czym odwrócił się do kamery, chcąc przekazać wiadomość kapitan Harrington… i w tym momencie HMS Nike szarpnął się jak oszalały — w jego kadłub trafiły wiązki impulsowych głowic laserowych, rozpruwając pancerz i sięgając w głąb okrętu. Na mostku zawyły nowe alarmy, część ekranów zgasła, gdy przedział koordynacyjny przestał istnieć, ale i tak było to jedynie tło do orgii zniszczeń, która zapanowała na pomoście flagowym.

Admirał Alyce Cordwainer wgniotło w fotel to, co zobaczyła na ekranie, gdy ściana pomostu zmieniła się w rozpalone odłamki pancerne wepchnięte siłą eksplozji do pomieszczenia. Nigdy nie brała udziału w walce; miała żywą wyobraźnię, ale oglądanie rzeczywistej masakry, zniszczeń i chaosu było czymś zupełnie innym od wyobrażenia ich sobie. Fontanny krwi, tocząca się po pokładzie głowa, wycie rannych i świst uciekającego z przedziału powietrza — wszystko to sprawiło, że żołądek podniósł się jej do gardła. A ukoronowaniem wszystkiego był widok zmasakrowanego ciała Sarnowa wyrwanego z fotela wraz z uprzężą antyurazową, leżącego niczym skrwawiona, szmaciana lalka na pokładzie.

Zmusiła się, by oderwać od niego wzrok, przestać słyszeć krzyki rannych i skoncentrować się na obrazie mostka HMS Nike. Na twarzy Honor Harrington widać było najpierw szok i żal, sekundę później zrozumienie tego, co się stało, i świadomość, co to może oznaczać, a w następnej chwili stanowczość — Honor podjęła decyzję. Żadne z tych uczuć nie miało zresztą najmniejszego odzwierciedlenia w jej głosie, gdy potwierdzała napływające lawinowo meldunki o uszkodzeniach, stratach i zniszczeniach. Cordwainer w tym momencie doskonale zrozumiała jej dylemat i to, dlaczego podjęła taką właśnie decyzję. Harrington była kapitanem flagowym admirała Sarnowa, a więc jego zastępcą realizującym jego rozkazy, ale w momencie wyłączenia go z akcji powinna przekazać dowodzenie następnemu według starszeństwa oficerowi. Tak stanowiły przepisy. A mimo to siedziała spokojnie, gdy kończyły napływać meldunki o zniszczeniach, i nie odezwała się słowem… Bowiem gdyby przestała dowodzić, oznaczałoby to masakrę pozostałych okrętów Grupy Wydzielonej Hancock 001 i zaprzepaszczenie poniesionych już przez nią ofiar.

Okręty Królewskiej Marynarki utrzymywały kurs, a kadłubem HMS Nike wstrząsały kolejne trafienia — najprawdopodobniej dlatego, że był największym okrętem w całej grupie. Otaczało go morze ognia z przechwyconych i zdetonowanych w bezpiecznej odległości rakiet oraz znacznie rzadszych, ale za to groźniejszych, które przedarły się przez obronę antyrakietową i eksplodowały w pobliżu celu, prując kadłub krążownika liniowego. Ciężkie krążowniki Merlin i Sorcerer trzymały się jego burt jak przylepione. Ich obrony antyrakietowe tworzyły jedną sieć wraz z Nike i Intolerantem, znacznie skuteczniejszą od czterech indywidualnych, ale nie były w stanie przechwycić wszystkich nadlatujących rakiet. I dlatego obraz z mostka HMS Nike drgał i podskakiwał dziko — każde drgnięcie oznaczało kolejne trafienie. Za to na holoprojekcji taktycznej przed okrętami Grupy Wydzielonej pojawił się biały krzyżyk oznaczający punkt, po przekroczeniu którego wrogie jednostki nie miały prawa uciec przez dreadnaughtami admirała Danislava. Dreadnaughtami, o których obecności nie miały pojęcia, bowiem znajdowały się one poza zasięgiem pokładowych sensorów.

Powoli mijały ciągnące się w nieskończoność minuty, a na widowni panowała cisza, gdyż wszyscy zdawali sobie sprawę, że w akcji, której przebieg właśnie śledzą, ginęli ludzie, często towarzysze broni, a czasami znajomi. Grupa Wydzielona Hancock 001 płaciła krwią i śmiercią za wciągnięcie przeciwnika w ostateczną pułapkę. Z prawie wszystkich okrętów uciekało powietrze, a ślad torowy HMS Nike znaczyła smuga szczątków i skrystalizowanej atmosfery. Skulona w fotelu admirał Cordwainer widziała zarówno żal Harrington z powodu śmierci podkomendnych, jak i jej zdecydowanie, by osiągnąć cel, i rozumiała to.

A potem jedna rakieta przeleciała przez obronę antyrakietową dotąd nawet nie draśniętego Warlocka i detonowała w pobliżu jego burty. Dwa promienie laserowe zdołały dotrzeć do celu i na mostku zawyły alarmy uszkodzeniowe. Zniszczenia nie były wielkie, a w porównaniu z uszkodzeniami innych okrętów wręcz drobne, ale wystarczyły. Cienki, przerażony tenorek kapitana lorda Younga zgrzytnął wszystkim po nerwach, zmuszając do oderwania wzroku od tego, co działo się na mostku Nike, i skupienia się na tym, co miało miejsce na mostku HMS Warlock.

— Rozkaz dla całej eskadry! Rozproszyć się! Powtarzam: rozkaz rozproszenia dla wszystkich okrętów eskadry!

Alyce Cordwainer spojrzała na holoprojekcję taktyczną, z pełną przerażenia fascynacją obserwując, jak okręty 17. eskadry ciężkich krążowników wykonują rozkaz, oddalając się na wszystkie strony od sił głównych. Wszystkie poza HMS Merlin, który nadal jak przylepiony trzymał się burty okrętu flagowego, w dalszym ciągu desperacko niszcząc celujące w niego rakiety. W następnej sekundzie zapanował chaos — starannie opracowana i skuteczna w większości przypadków misterna sieć obrony przeciwrakietowej Grupy Wydzielonej przestała istnieć i skutki były widoczne natychmiast. Lekki krążownik Arethusa zmienił się w ognistą kulę, a odsłonięta nagle burta Cassandry rozjarzyła się od wielokrotnych trafień, w efekcie których lewoburtowa osłona przestała istnieć, co oznaczało, że następne trafienie zakończy istnienie okrętu. Przez to zamieszanie przebił się wyraźny i zimny sopran Honor Harrington:

— Panie Monet, natychmiast wywołać Warlocka! Te okręty muszą wrócić na pozycje!

Admirał Cordwainer odruchowo spojrzała na obraz mostka HMS Warlock, widząc że oficer łączności Nike wykonuje właśnie polecenie. I z niejakim zdziwieniem stwierdziła, że Pavel Young nie reaguje. Wpatrywał się w swego oficera łączności, nie chcąc czy też raczej nie mogąc wykrztusić słowa, a na twarzy jego zastępcy pojawił się wyraz osłupienia.

— Rozkazy, sir? — spytał chrapliwie.

Young z najwyższym trudem przeniósł spojrzenie na ekran taktyczny. Blady, z wytrzeszczonymi z przerażenia oczyma wpatrywał się w masakrę spowodowaną jego dezercją.

— Rozkazy, sir?! — Prawie krzyknął pierwszy oficer.

Odpowiedziała mu cisza. Kapitan lord Pavel Young zacisnął zęby i skulił się w fotelu, nie odrywając wzroku od ekranu taktycznego i nie odzywając się słowem.

— Warlock nie odpowiada, ma’am — zameldował z osłupieniem oficer łącznościowy HMS Nike.

Krążownikiem liniowym wstrząsnęło kolejne trafienie.

Harrington odwróciła się w stronę łącznościowca i mężczyzna prawie się cofnął, widząc wyraz jej twarzy. Malowało się na niej zaskoczenie i wściekłość, ale i coś więcej: żądza mordu i nienawiść.

— Natychmiast bezpośrednie połączenie z kapitanem Youngiem! — zażądała lodowatym tonem.

— Aye, aye, ma’am.

Oficer wcisnął kombinację klawiszy i ekran łączności wypełniła blada i mokra od potu twarz Younga o oczach zaszczutego zwierzęcia.

— Natychmiast wrócić do szyku, kapitanie Young! — rozkazała Honor.

Young spojrzał na nią, poruszył ustami i nie wydał żadnego dźwięku.

— Young, do cholery, masz natychmiast wracać do szyku! — ryknęła, tracąc panowanie nad sobą.

Ekran ściemniał i zamarł — Young przerwał połączenie.

Przez jedną pełną sekundę na mostku HMS Nike panowała absolutna cisza. Nikt nie mógł uwierzyć, że to, co widzieli, stało się naprawdę. Ciszę przerwała kolejna seria trafień — rozległy się alarmy uszkodzeniowe i meldunki ekip awaryjnych, a okrętem wstrząsnęła seria eksplozji. Harrington oderwała wzrok od pustego ekranu, spojrzała na oficera łącznościowego i poleciła już w miarę spokojnym głosem:

— Rozkaz do wszystkich ciężkich krążowników, panie Monet! Natychmiast wracać do szyku! Powtarzam: wszystkie ciężkie krążowniki mają natychmiast wrócić na poprzednie pozycje!

Na holoprojekcji taktycznej widać było, że cztery z pięciu odlatujących okrętów zawróciły i zajęły poprzednie pozycje w szyku, sprzęgając się natychmiast z siecią obrony antyrakietowej. Natomiast HMS Warlock nadal uciekał, mimo że jego pierwszy oficer, łamiąc wszelkie tradycje, sklął Younga od ostatnich. To wyrwało tego ostatniego ze stuporu — odpowiedział tym samym, nie kryjąc paniki w głosie, a nim skończył, holoprojekcja zgasła, zapaliły się natomiast światła na sali.

— Uważam, że pokazałam państwu najistotniejszą część materiału dowodowego — w absolutnej, ogłupiałej ciszy rozległ się głos kapitan Ortiz, która dodała, widząc uniesioną dłoń: — Słucham, komandorze Owens?

— Czy Warlock wrócił później do szyku, ma’am?

— Nie — odparła, starannie neutralnym tonem, co zupełnie jednoznacznie wyrażało jej opinię o Youngu.

Owens usiadł z lodowatym błyskiem w oczach.

Ciszę, która zapadła, przerwało dopiero chrząknięcie admirał Cordwainer, która odezwała się, patrząc wymownie na sir Luciena Corteza:

— Nie sądzę, sir, by istniały jakiekolwiek wątpliwości co do tego, iż kapitan Harrington przekroczyła swe uprawnienia, nie przekazując dowództwa właściwemu oficerowi. Nie jest to jednakże żadne wytłumaczenie dla postępowania kapitana lorda Younga. Jego zachowania zresztą nic nie tłumaczy, dlatego też w pełni, bez żadnych zastrzeżeń popieram rekomendacje sądu oficerskiego i zgadzam się z opinią admirała Parksa.

— Ja również zgadzam się w zupełności. — Ton Corteza był ponury, ale zdecydowany. — Jeśli zaś chodzi o postępowanie kapitan Harrington, to pochwalili je: admirał Sarnow, admirał Parks, Pierwszy Lord Przestrzeni, baronowa Morncreek, a także Jej Królewska Mość. Nie sądzę więc, abyś musiała się tym martwić, Alyce.

— To dobrze — powiedziała cicho i odetchnęła z ulgą. — Mam rozpocząć oficjalną selekcję składu sędziowskiego?

— Tak. Ale najpierw pozwól, że wszystkim o czymś przypomnę. — Cortez wstał i zwrócił się do w większości bladych jeszcze obecnych. — Chcę przypomnieć, że to, co właśnie usłyszeliście i obejrzeliście, to materiały poufne. Lady Harrington i lord Young nie wrócili jeszcze do systemu Manticore. Nic z tego, co słyszeliście czy przeczytaliście w związku z tym śledztwem, nie może przedostać się do publicznej wiadomości aż do chwili oficjalnego ogłoszenia przez Admiralicję składu sądu. Czy to jasne?

Odpowiedziały mu przytakujące gesty. Sir Lucien pokiwał głową, odwrócił się i powoli wyszedł z sali pogrążonej nadal w głębokiej ciszy.



ROZDZIAŁ I

Stojący w rogu wysoki zegar o przeszklonym froncie tykał cicho. Miarowe ruchy wahadła odmierzały czas w staromodny, mechaniczny sposób, czemu lord William Alexander, minister finansów i wicepremier rządu Jej Królewskiej Mości, przyglądał się jak zahipnotyzowany. Na biurku, obok jego łokcia nowoczesny chronometr wyświetlał znacznie dokładniej mierzony czas, ale nie przyciągał jego uwagi. Tarcza zegara podzielona była na dwanaście standardowych godzin ziemskich — a doba planety Manticore liczyła dwadzieścia trzy godziny — co tym mocniej podkreślało, że właściciel gabinetu lubił otaczać się antykami. To oczywiste, że mógł sobie na to pozwolić, ale skąd ta fascynacja — tego Alexander nie mógł zrozumieć, choć dobrze znał gospodarza. Jedyne logiczne wytłumaczenie było takie, że siedzący za biurkiem Allen Summervale, książę Cromarty i premier Gwiezdnego Królestwa Manticore, podświadomie tęsknił za dawnymi, mniej skomplikowanymi czasami.

Był szczupłym mężczyzną o siwych — pomimo prolongu — włosach. Ową siwiznę i głębokie zmarszczki zawdzięczał jednak nie wiekowi, lecz przytłaczającej odpowiedzialności związanej z piastowanym stanowiskiem. I nikt, kto miał choćby ogólne pojęcie o tym, jak naprawdę wyglądała ta odpowiedzialność, nie dziwił się jego tęsknotom za mniej skomplikowanym i bardziej uczciwym światem.

Myśl ta podziałała na Alexandra wysoce otrzeźwiająco, bowiem jeśli Cromarty’emu przytrafiłoby się cokolwiek, wszystkie obowiązki spadłyby na jego własne barki, a nie był w stanie wyobrazić sobie czegoś bardziej przerażającego. Nie do końca wiedział również, co go skłoniło do przyjęcia stanowiska grożącego takim koszmarem. Nie dotyczyło to zresztą tylko jego — nie mógł też pojąć, co kazało gospodarzowi dźwigać przez ponad piętnaście lat ciężar tak wyczerpującej i niewdzięcznej funkcji.

— Podał jakikolwiek powód? — spytał w końcu, przerywając ciszę, która zaczynała działać mu na nerwy.

— Nie — odparł Cromarty głębokim barytonem stanowiącym jego potężną polityczną broń, w którym jednakże w tej chwili słychać było obawę. — Nie podał, ale kiedy przewodniczący Zjednoczenia Konserwatywnego prosi o oficjalne spotkanie, zamiast skontaktować się zwykłymi kanałami, wiem, że chodzi mu o coś, co na pewno mi się nie spodoba.

Alexander pokiwał głową, w pełni zgadzając się z tą opinią. Michael Janvier, baron High Ridge, znajdował się na początku listy najbardziej przez nich obu nie lubianych osobników. Był zatwardziałym, egoistycznym bigotem o niezwykle wąskich horyzontach i niezachwianym przekonaniu o swej wyższości z racji urodzenia. To, że tak Cromarty, jak i Alexander przewyższali go w tej ostatniej kwestii, irytowało go, ale poza tym nie miało żadnego znaczenia — była to nieprzyjemność, o której nie musiał pamiętać i którą nie musiał się przejmować.

Sprawa urodzenia wypływała u Alexandra rzadko, najczęściej wtedy, gdy miał dość polityki lub innych dobrze urodzonych, co się zresztą z reguły ze sobą wiązało. Żałował wówczas, że nie przyszedł na świat w mniej znaczącej rodzinie, której przedstawiciele nie traktowaliby służby publicznej jako swego obowiązku wobec państwa. Ot, choćby taki High Ridge: dla niego stanowisko i wpływy polityczne były jedynie środkiem do zdobycia władzy i prestiżu, których bronił z uporem i pomysłowością godnymi lepszej sprawy. Cała reszta była otoczką lub narzędziami służącymi do osiągnięcia tych celów. Dlatego też jego partia nie miała ani jednego przedstawiciela w Izbie Gmin i stanowiła prawdziwą kolekcję ksenofobicznych izolacjonistów. Jej członkowie byli bowiem święcie przekonam, że wszystko, co mogło wywołać napięcia, nie mówiąc już o zmianie układu sił politycznych, było tylko i wyłącznie zagrożeniem (stworzonym specjalnie i z premedytacją dla ich szlachetnych osób).

W ostatniej chwili ugryzł się w język, przypominając sobie, że gospodarz nie lubi przekleństw, i zapadł głębiej w fotel. Gdyby tylko rząd nie potrzebował tej bandy reakcyjnych paranoików, z przyjemnością dokopałby im osobiście, niekoniecznie w przenośni. Jednakże ich własna Partia Centrystyczna, choć w Izbie Gmin posiadała większość (sześćdziesiąt głosów ponad połowę), by uzyskać większość w Izbie Lordów, musiała wejść w koalicję z Lojalistami i Zjednoczeniem Konserwatywnym (tak oficjalnie nazywała się partia konserwatywna). Bez tej ostatniej o większości nie mogli nawet marzyć i dlatego ten egoistyczny, nadęty bubek był tak ważny.

Zwłaszcza teraz.

Interkom na biurku zadźwięczał melodyjnie.

— Tak, Godfrey? — Cromarty pochylił się i uaktywnił połączenie.

— Przyszedł baron High Ridge, panie premierze.

— Niech wejdzie. Czekamy na niego. — Cromarty wcisnął klawisz i skrzywił się. — Czekamy od dwudziestu minut. Dlaczego on, do cholery, nigdy nie może być punktualny?!

— Ponieważ, jak obaj wiemy, chce mieć pewność, że rozumiemy, jak jest ważny — odparł ponuro Alexander.

Premier prychnął i wstał, przybierając powitalnie uśmiechnięty wyraz twarzy, a Alexander poszedł w jego ślady, nim sekretarz wprowadził gościa.

Baron ignorował go całkowicie — w końcu służba była naturalnym elementem otoczenia, kłaniającym się i wypełniającym polecenia. Wysoki i chudy, sprawiał wrażenie zagłodzonego, zwłaszcza gdy spojrzało się na jego szyję nieodmiennie przywodzącą na myśl słomkę. W ogóle zresztą Alexandrowi człowiek ten kojarzył się z pająkiem albo sępem o lodowatych świńskich oczach. Obiektywnie rzecz biorąc, byłby idealny do roli podręcznikowego skretyniałego arystokraty w każdej operze mydlanej. Producent ambitniejszego dzieła filmowego odrzuciłby go jako zbyt nachalne uosobienie stereotypu.

— Witam, baronie. — Cromarty podał gościowi dłoń na powitanie.

— Dobry wieczór, mości książę. — High Ridge od niechcenia uścisnął gospodarzowi prawicę, co było typową dla niego, irytującą manierą, i zasiadł w fotelu, opierając się wygodnie i zakładając nogę na nogę w sposób niedwuznacznie wskazujący, że właśnie wziął go w posiadanie.

— Mogę spytać, co pana sprowadza? — spytał uprzejmie Cromarty, także siadając.

High Ridge zmarszczył brwi i oznajmił z namaszczeniem:

— Dwie sprawy. Pierwsza to raczej, hm, niepokojąca informacja, która do mnie dotarła.

I urwał; uniósł brwi i nie próbował nawet ukryć satysfakcji z powodu poczucia własnej ważności. Widać było, że czeka na pytanie o co mu chodzi, co było irytującym drobiazgiem. Ponieważ Cromarty nie miał zamiaru czekać do nocy, zadał je, nadal zachowując pełną uprzejmość:

— Jakaż to informacja?

— Poinformowano mnie mianowicie, że Admiralicja rozważa postawienie lorda Younga przed sądem wojennym pod raczej, hm, poważnymi zarzutami… — High Ridge uśmiechnął się z wyższością. — Wiem naturalnie, że plotka ta nie może być prawdziwa, ale pomyślałem sobie, że najrozsądniej będzie usłyszeć zaprzeczenie bezpośrednio z pańskich ust, panie premierze.

Przez wiele lat działalności politycznej Cromarty nauczył się panować nad twarzą — wyrażała zwykle to, co chciał by wyrażała, lecz teraz na sekundę stracił nad nią kontrolę — gdy spojrzał na Alexandra, miał usta zaciśnięte w cienką linię i żądzę mordu w oczach. Nawet nie silił się na maskowanie wściekłości.

— Mogę zapytać, milordzie, gdzie pan to usłyszał? — spytał podejrzanie spokojnie.

— Obawiam się, że nie mogę odpowiedzieć na to pytanie, mości książę. Jako par Królestwa muszę strzec swych źródeł informacji i szanować chęć zachowania anonimowości przez osoby, które dostarczają mi danych niezbędnych do wypełniania obowiązków względem Korony.

— Zakładając, że rozważane jest postawienie lorda Younga przed sądem wojennym, jest to informacja zastrzeżona prawem dla Admiralicji, Korony i mojego urzędu aż do momentu podania jej do publicznej wiadomości — poinformował go dziwnie łagodnie Cromarty. — Ograniczenie to stworzono po to, by chronić dobre imię tych, przeciw którym ma się toczyć takowe postępowanie. Jeśli ta informacja okaże się zgodna z prawdą, będzie to oznaczać, że osobnik, który ją panu przekazał, złamał nie tylko ustawę o obronie Królestwa i ustawę o tajemnicy państwowej, ale także prawo wojenne, że nie wspomnę o przysiędze składanej Koronie, bo najprawdopodobniej jest to wojskowy. Dlatego nalegam na podanie nazwiska pańskiego informatora.

— Z całym szacunkiem, ale nadal odmawiam, mości książę, z tych samych powodów — odparł baron pogardliwie, wykrzywiając usta na samą myśl, że coś tak trywialnego jak prawo ma dotyczyć jego osoby.

Zapadła pełna napięcia cisza, z której wymowy jedynie High Ridge nie zdawał sobie sprawy.

Allen Summervale mógł tolerować wiele rzeczy w imię dobra państwa i zgody politycznej, ale łamanie tak ważnych ustaw nie mieściło się w tych granicach. Zwłaszcza w czasie wojny. Była to zdrada, a High Ridge odmawiając podania nazwiska informatora, stawał się jej współwinny zgodnie z prawem Gwiezdnego Królestwa. Cromarty zacisnął zęby i z wymownym błyskiem w oczach wciągnął głęboko powietrze — oznaczało to, że nie podejmie natychmiastowych działań, ale nie zapomni o tym, co się właśnie stało. A książę Cromarty, choć należał do nierychliwych, był również pamiętliwy.

— Cóż, tym razem nie będę dalej nalegał — oświadczył, nie kryjąc wrogości i pogardy, co po rozmówcy spłynęło jak woda po kaczce: jego arogancja i zadufanie momentami wręcz odbierały mowę.

— Dziękuję, że pan to docenia, książę — uśmiechnął się High Ridge. — Jednakże nadal czekam, by zaprzeczył pan pogłosce, o której mowa.

Alexander zacisnął w pięść dłoń, której tamten nie widział, z trudem panując nad sobą — bezczelność starego hipokryty przekroczyła granice jego wytrzymałości. Premier natomiast spojrzał na gościa lodowatym wzrokiem. Po kilku długich sekundach ciszy poinformował go chłodno i spokojnie:

— Nie mogę zaprzeczyć ani nie mogę potwierdzić. Tak się bowiem składa, że prawo dotyczy nawet mojej osoby.

— Doprawdy? — zdziwił się High Ridge, pociągając się za ucho. — Pozwolę więc sobie uznać, że gdyby w pogłosce tej nie było prawdy, zaprzeczyłby pan. Co oznacza z kolei, iż Admiralicja zamierza oskarżyć lorda Younga. A w takim przypadku pragnę oficjalnie, ostro przeciwko temu zaprotestować i to nie tylko we własnym imieniu, ale w imieniu całego Zjednoczenia Konserwatywnego.

Alexander zesztywniał. Ojcem Younga był Dimitri Young, dziesiąty earl North Hollow i szara eminencja reprezentacji Zjednoczenia Konserwatywnego w Izbie Lordów. Wszyscy wiedzieli, że to on rządził całą partią, tyle że wolał oficjalnie pozostawać w cieniu. Dzięki teczkom, których, jak wieść gminna niosła, zgromadził imponującą kolekcję, był niezwykle wpływową osobą, żerującą na strachu ludzi przed skandalem lub karą. A jako urodzony intrygant stanowił groźnego przeciwnika nie tylko dla członków własnej partii.

— Można wiedzieć, na jakiej podstawie? — Cromarty nadal próbował być uprzejmy.

— Naturalnie, panie premierze. Zakładając, że moje informacje są prawdziwe, a pańska odmowa zaprzeczenia im jedynie mnie w tym utwierdza, jest to kolejny krok w niczym nieuzasadnionej kampanii szkalowania i prześladowania lorda Younga przez Admiralicję. Już uporczywe wysiłki, by zrobić z niego kozła ofiarnego odpowiedzialnego za tragiczne wydarzenia, które miały miejsce na placówce Basilisk, były afrontem i obelgą. Zniósł je z podziwu godnym opanowaniem, ale ta sytuacja jest znacznie poważniejsza. Nikt, kto darzy prawo choćby elementarnym szacunkiem, nie może pozwolić na takie manipulacje.

Słysząc ten świętoszkowaty ton i pełne hipokryzji słowa, Alexander poczuł, jak ogarnia go żądza mordu, ale ostrzegawcze chrząknięcie Cromarty’ego osadziło go na miejscu.

— Po pierwsze, całkowicie nie zgadzam się z taką charakterystyką stosunku Admiralicji do lorda Younga — oznajmił lodowato książę. — Po drugie, nawet gdybym tak nie uważał, nie mam prawnych podstaw i stosownych kompetencji, by mieszać się w sprawy pozostające w gestii prokuratury wojskowej. Zwłaszcza zaś w kwestię teoretycznego postawienia kogoś przed sądem wojennym, czego jak dotąd nawet oficjalnie nie zasugerowano!

— Wasza książęca mość raczy pamiętać, że jest premierem rządu Gwiezdnego Królestwa Manticore — przypomniał mu High Ridge z pobłażliwym uśmiechem. — Pan może nie mieć stosownych kompetencji, ale Jej Wysokość na pewno je ma, a pan jest wszakże pierwszym ministrem rządu Jej Królewskiej Mości. I jako takiemu szczerze panu radzę, by podpowiedział pan Jej Wysokości, że lepiej byłoby zaniechać tej sprawy.

— Nie mogę i nie zrobię niczego podobnego — oznajmił rzeczowo Cromarty. — Może pan próbować osobiście.

Ku jego zaskoczeniu High Ridge jedynie pokiwał głową z dziwnie tryumfującą miną, jakby tego właśnie się spodziewał. Nie widać było po nim ani zaniepokojenia, ani nawet złości.

— Rozumiem… cóż, skoro pan odmawia, to pan odmawia. — Baron wzruszył ramionami i uśmiechnął się paskudnie. — Skoro tak, to sądzę, że pora na wyjawienie drugiego powodu, dla którego chciałem się z panem osobiście zobaczyć.

— A jest nim?

— Zjednoczenie Konserwatywne przestudiowało dokładnie propozycję rządu dotyczącą wypowiedzenia wojny Ludowej Republice Haven — zaczął High Ridge z tryumfem w głosie. Mimo tylu lat praktyki politycznej Alexander dał się zaskoczyć — dopiero teraz zrozumiał intencje rozmówcy. — Naturalnie atak jednostek Ludowej Marynarki na nasze tereny i okręty napawa nas troską i nie ukrywamy, że sytuacja jest poważna, ale biorąc pod uwagę ostatnie wydarzenia mające miejsce w Ludowej Republice, uważamy, że wskazana jest bardziej… przemyślana reakcja z naszej strony. Doskonale rozumiem pragnienie Admiralicji jak najszybszego i zdecydowanego działania wszystkimi możliwymi siłami. Być może z czysto wojskowego punktu widzenia jest to rozsądne dążenie. Jednakże Admiralicja często cierpi na krótkowzroczność, bowiem nie spogląda na sytuację w szerszym niż militarny aspekcie. Problemy polityczne o takiej skali często rozwiązują się same i nie ma konieczności podejmowania drastycznych działań. Z punktu widzenia Zjednoczenia nieuzasadniona wrogość Admiralicji wobec lorda Younga jest dodatkowym sygnałem wskazującym na nazwijmy to… omylność ocen stawianych w tejże…

— Zechce pan przejść do rzeczy! — warknął Cromarty, przestając w końcu silić się na uprzejmość.

— Oczywiście, skoro pan sobie tego życzy, książę… Baron wzruszył ramionami. — Jestem zmuszony poinformować pana, że jeśli rząd w tym momencie będzie dążył do wypowiedzenia wojny Ludowej Republice Haven i podjęcia nieograniczonych działań wojennych, Zjednoczenie Konserwatywne, stojąc na pryncypialnym stanowisku, nie będzie miało innego wyjścia, jak przejść do opozycji.



ROZDZIAŁ II

Napięcie panujące na jedynym sprawnym pokładzie hangarowym HMS Nike było wręcz namacalne, a i tak stanowiło ledwie słabe echo uczuć targających Honor. Czuła się dziwnie bezbronna bez znajomego ciężaru Nimitza na ramieniu, ale musiała go zostawić w kabinie. Treecaty miały nieskomplikowany kodeks etyczny i zwyczaj natychmiastowego likwidowania zagrożenia, toteż spotkanie Nimitza z Youngiem mogło mieć tylko jedno zakończenie. Prawdę mówiąc, ona także nie musiała być obecna przy tej ostatniej formalności i sama nie bardzo wiedziała, dlaczego tak naprawdę tu przybyła.

Słysząc brzęczyk windy, odwróciła głowę. Na pokład wszedł kapitan lord Pavel Young w jak zwykle nienagannie skrojonym na miarę mundurze, za to, co mu się rzadko zdarzało, z twarzą całkowicie pozbawioną wyrazu i oczyma wpatrującymi się prosto przed siebie. Inaczej mówiąc, Young robił co mógł, by ignorować towarzyszącego mu jak cień, milczącego i uzbrojonego porucznika Royal Manticoran Marine Corps.

Gdy ją zobaczył, maska na moment opadła — nozdrza mu się rozdęły, wargi zacisnęły w cienką linię, ale szybko wziął się w garść i nie zgubił kroku. Podszedł już z drewnianym wyrazem twarzy i zatrzymał się o dwa kroki przed nią. Honor wyprostowała się i zasalutowała.

Odruchowo odsalutował, choć z zaskoczeniem w oczach. Nie było to zresztą pełne szacunku oddanie honorów, lecz gest nienawiści i uporu. Nie spodziewał się jej tu zobaczyć i nie podobało mu się, że jest świadkiem jego upokorzenia. Dla Honor jednak chwila ta była jakoś dziwnie pozbawiona tryumfu. Przez trzydzieści standardowych lat Pavel Young był jej najgorszym koszmarem, a mimo to patrząc teraz na niego, czuła jedynie odrazę. Widziała przed sobą małego, egotycznego wszarza, przekonanego, że dzięki urodzeniu jest kimś lepszym i że to urodzenie wiecznie będzie zapewniało mu bezkarność. Już nie był zagrożeniem… teraz był jedynie pomyłką, którą Królewska Marynarka miała wkrótce naprawić, a dla niej osobiście najważniejsze było to, że niedługo Pavel Young będzie jedynie przykrym wspomnieniem.

A mimo to…

Otrząsnęła się i opuściła dłoń, robiąc jednocześnie krok w bok, by odsłonić stojącego z tyłu kapitana z naszywką przedstawiającą szalę sprawiedliwości, czyli emblemat prokuratury wojskowej, na ramieniu. Oficer odchrząknął i spytał:

— Kapitan lord Young?

Zapytany przytaknął bez słowa.

— Jestem kapitan Wiktor Karaczenko. Z rozkazu prokuratury wojskowej ma mi pan towarzyszyć w drodze na planetę, sir. Mam również oficjalnie poinformować pana, kapitanie Young, że jest pan aresztowany i zostanie pan osądzony przez sąd wojenny za tchórzostwo i dezercję w obliczu wroga — oznajmił beznamiętnie.

Twarz Younga stężała, choć nie mogło to być dlań całkowitym zaskoczeniem. Choć bowiem dotąd nikt nie postawił mu oficjalnych zarzutów, znał rekomendację sądu oficerskiego.

— Dopóki nie dotrzemy do odpowiednich władz na powierzchni planety, pozostanie pan moim więźniem, sir. Muszę także pana ostrzec, że wszystko, co pan powie, może stanowić dowód przeciwko panu, a ja mogę zostać wezwany na świadka w pańskim procesie. Czy pan rozumie, sir?

Young ponownie skinął głową.

— Przepraszam, sir, ale musi pan odpowiedzieć.

— Zrozumiałem. — Głos Younga był zachrypnięty i bez wyrazu.

— W takim razie proszę przodem, sir. — Karaczenko wskazał na śluzę łączącą kuter z resztą pokładu hangarowego.

Po drugiej stronie prowadzącego z niej korytarza czekał oficer Korpusu także z bronią boczną. Young przez moment patrzył na niego tępo, po czym wszedł do śluzy. Karaczenko zasalutował i ruszył za nim. Drzwi wewnętrzne zamknęły się, cała trójka weszła do śluzy kutra, która także się zamknęła, i po chwili kuter wystartował, gdy tylko ze stanowiska startowego usunięto powietrze. Honor obserwowała jego manewry przez okno z armoplastu i gdy kuter zniknął, odetchnęła z prawdziwą ulgą. Dyżurna wachta wyprężyła się służbiście, gdy przechodziła przed frontem, ale tym razem minęła ich bez słowa i w całkowitym milczeniu dotarła do windy.

Kapitan Paul Tankersley przyjrzał się Honor badawczo.

— Odleciał? — spytał zwięźle i widząc gest przytaknięcia, dodał: — Najwyższy czas! Jak zareagował na oficjalne ogłoszenie?

— Nie wiem. Nie odezwał się słowem, tylko stał i się gapił… — Zadrżała i wzruszyła ramionami. — Powinnam tańczyć z radości, a to wszystko wydaje mi się takie… takie zimne i beznamiętne.

— I tak mu się, skurwysynowi, upiekło — ocenił kwaśno Tankersley. — Zanim go rozstrzelają, najpierw urządzą mu uczciwy proces.

Winda ruszyła, a Honor ponownie wstrząsnęły dreszcze — nienawidziła Younga niemal odkąd sięgnęła pamięcią i nie ulegało kwestii, że był winny postawionych mu zarzutów. A za tchórzostwo w obliczu wroga prawo wojenne przewidywało tylko jedną karę — rozstrzelanie…

Obserwujący ją uważnie Tankersley zmarszczył brwi i zatrzymał windę.

— Co się stało? — spytał łagodnie.

Uśmiechnęła się przelotnie i nic nie powiedziała.

— Do ciężkiej cholery, Honor! To ścierwo próbowało zgwałcić cię w akademii, zrujnować ci karierę w systemie Basilisk, a w Hancock zrobiło co mogło, żeby cię zabić! Uciekł i próbował skłonić do tego resztę eskadry wtedy, kiedy najbardziej ich potrzebowałaś. Nigdy nie dowiemy się, ilu ludzi przez niego zginęło, ale kilkuset na pewno! Nie mów mi, że jest ci go żal!

— Nie… — powiedziała ledwie słyszalnie. — Nie jest mi go żal… boję się o ciebie… W końcu się go pozbyłam, ale on był praktycznie cały czas… ta nienawiść jakoś nas połączyła… widzisz, nigdy nie mogłam pojąć jego sposobu myślenia, ale był od zawsze niczym ciemna strona mnie… zły bliźniak… w jakiś sposób część mnie… Och, masz rację, że na to zasłużył, ale to ja spowodowałam, że wszczęto dochodzenie, a więc w pewien sposób i jego śmierć. I jak bym się nie starała, nie jestem w stanie go żałować.

— No i bardzo dobrze!

— Nie całkiem. Widzisz, nie chodzi mi o to, że on zasługuje na współczucie, bo tak nie jest, tylko o to, że powinnam coś czuć, niezależnie od tego czy to rozsądne, czy nie… Jest człowiekiem, nie kawałkiem jakiegoś urządzenia, a mnie jest naprawdę obojętne, co z nim zrobią i dlaczego. Boję się momentami samej siebie: nigdy nie sądziłam, że mogę kogoś aż tak nienawidzić, by zobojętniał mi jego los…

Paul przez chwilę przyglądał się w milczeniu jej profilowi i widząc ból w jej oku, czuł nienawiść podsycaną przez miłość do niej. Już miał się ostro odezwać, gdy uświadomił sobie, że gdyby nie czuła tego, o czym właśnie mu powiedziała, a co w pierwszej chwili wydało mu się głupie, nie byłaby kobietą, którą kochał.

— Skoro jest ci obojętne, co się z nim stanie, jesteś lepsza niż ja — przyznał z westchnieniem. — Bo ja chcę, żeby go rozstrzelali, nie tylko za to, co próbował ci zrobić, ale przede wszystkim za to, jaki jest. Gdyby role się odwróciły, gdyby jakimś cudem zdołał ciebie postawić przed sądem, tańczyłby do upadłego z radości! Skoro ty nie czujesz zadowolenia, to znaczy, że jesteś po prostu za dobra. Odwróciła się do niego i uśmiechnęła prawie żałośnie. Objął ją, napotykając w pierwszym momencie na prawie odruchowy opór, wywołany zbyt długą samotnością i latami samodyscypliny, natychmiast zastąpiony czułością. Przytuliła się doń, a ponieważ był niższy, przyłożyła policzek do jego beretu i westchnęła.

— Jesteś dobry — powiedziała cichutko — nie zasługuję na ciebie.

— Oczywiście, że nie zasługujesz. Nikt nie zasługuje na mnie. Ale ty najbardziej zbliżyłaś się do ideału… jak sądzę.

— Zapłacisz za to, Tankersley! — warknęła, dając mu kuksańca pod żebra.

Odskoczył, tłumiąc przekleństwo, i oparł się plecami o ścianę. Uśmiechnął się szeroko.

— To była dopiero zaliczka! — ostrzegła. — Kiedy Nike przycumuje do Hephaestusa, spędzimy trochę czasu w sali gimnastycznej na dłuższym treningu! A jeśli uda ci się go przetrwać, to na wieczór mam znacznie bardziej wyczerpujące plany.

— Nie boję się ciebie! Nie ma Nimitza, żeby cię bronił, a co się tyczy wieczoru, to też mi groźba! — Wyprostował się dumnie i podkręcił z dumą nie istniejącego wąsa. — Fritz przepisał mi dodatkowe witaminy i zastrzyki hormonalne. To ty będziesz błagała o litość!

— A za to naprawdę zapłacisz! — ostrzegła, nie mogąc dłużej opanować uśmiechu, i zwolniła blokadę windy.

Paul obciągnął kurtkę mundurową z miną urażonej niewinności, a Honor skupiła uwagę na wyświetlaczu, pragnąc zorientować się, gdzie właściwie znajduje się winda. W następnej sekundzie podskoczyła ze zdecydowanie niekapitańskim piskiem, gdy Tankersley uszczypnął ją solidnie w pośladek, odpłacając za policzenie żeber.

Zaczęła się ku niemu odwracać, by wyrównać rachunki, gdy rozległ się sygnał uprzedzający o przybyciu do celu, więc czym prędzej stanęła twarzą do drzwi, odwracając jedynie głowę, by posłać mu mordercze spojrzenie. Uśmiechnął się niewinnie i ostrzegł:

— Zobaczymy, kto komu za co zapłaci, lady Harrington!

I drzwi się otworzyły.


Admirał sir Thomas Caparelli, Pierwszy Lord Przestrzeni, wstał na powitanie Francine Maurier — baronowej Morncreek. Obaj z admirałem sir Lucienem Cortezem poczekali, aż usiądzie w fotelu, nim sami zajęli miejsca. Baronowa była filigranową kobietą po siedemdziesiątce, ale nadal zachowała wygląd niebezpiecznie atrakcyjnej trzydziestolatki o ciemnym typie urody przywodzącym na myśl drapieżnego kota. Była także Pierwszym Lordem Admiralicji, czyli cywilnym zwierzchnikiem Królewskiej Marynarki. I była zła.

— Dziękuję panom za tak szybkie przybycie — powitała obu admirałów. — Zakładam, że domyślacie się powodu tego spotkania?

— Obawiam się że tak, milady — odparł poważnie Caparelli, który nawet siedząc, górował nad gospodynią.

— Tak też sądziłam. — Baronowa usiadła wygodniej, założyła nogę na nogę i spytała admirała Corteza: — Czy sędziowie sądu wojennego zostali już wybrani, sir Lucien?

— Tak, milady — odparł zwięźle zapytany i zamilkł. Oficjalnie nikt, nawet prokuratura, poza odpowiedzialnymi za procedurę pracownikami podległego mu działu personalnego, nie miał prawa znać składu sądu, dopóki się on nie zbierze na rozprawie. Fakt, że informacja o postawieniu Younga przed sądem, która powinna być tajemnicą, była znana większości zainteresowanych, doprowadzał do furii nie tylko jego, ale i większość oficerów Królewskiej Marynarki, którzy byli tego świadomi. Dlatego też Cortez nie miał najmniejszego zamiaru informować o składzie sądu nikogo, kogo naprawdę nie musiał, by ograniczyć do minimum możliwość przecieku.

Morncreek doskonale zdawała sobie sprawę z motywów jego postępowania, ale bynajmniej nie poprawiło to jej humoru.

— Nie pytam z niezdrowej ciekawości — poinformowała go chłodno. — Proszę mi podać skład sądu.

Cortez westchnął, wyjął z kieszeni elektrokartę, uaktywnił ją i podał gospodyni bez słowa. Caparelli stłumił gorzki uśmiech — nie miał w sumie nic przeciwko zachowaniu daleko posuniętych środków ostrożności, ale sam fakt, iż Cortez nie wymienił głośno nazwisk, wskazywał na to, jak źle się działo. Skoro obawiał się podsłuchu nawet tutaj…

— Musieliśmy odrzucić trzy pierwsze wyniki z uwagi na nieobecność wybranych oficerów w systemie Manticore i niemożliwość zjawienia się tu części z nich na czas — wyjaśnił Cortez.

Morncreek skinęła ze zrozumieniem głową, przyglądając się krótkiej liście nazwisk. Zgodnie z długoletnią tradycją wynikającą ze zdrowego rozsądku członkowie każdego sądu wojennego byli losowo wybierani przez komputer personalny spośród wszystkich będących w czynnej służbie oficerów mających odpowiednio wysoki stopień. Był to najbardziej bezstronny z możliwych sposobów i jak dotąd nie powodował zbędnych komplikacji. Natomiast obecnie z uwagi na duży obszar, na którym rozmieszczono siły Royal Manticoran Navy, zaczęły dawać znać o sobie słabości systemu, które nie były istotne, gdy zaczęto go używać.

— Członkowie sądu wymienieni są według starszeństwa — dodał Cortez. — Dlatego też przewodniczącym składu będzie admirał White Haven, naturalnie jeśli nic nie przeszkodzi mu w powrocie z układu Chelsea. Nie spodziewamy się, by coś takiego nastąpiło. Wszyscy pozostali znajdują się obecnie w naszym systemie planetarnym i pozostaną tu do zakończenia sprawy.

Morncreek skrzywiła się, czytając pozostałe nazwiska.

— Gdyby z jakichkolwiek powodów ktoś z nich nie mógł wziąć udziału w posiedzeniu sądu, wybrano trzech sędziów rezerwowych. Zostali wymienieni na następnej stronie, milady — uzupełnił admirał Cortez.

— Widzę. — Baronowa odłożyła elektrokartę i wytarła palce prawej dłoni jak po kontakcie z czymś lepkim. — Rzeczywiście widzę i rozumiem… I żałuję czasem, sir Lucien, że nasze metody nie są nieco mniej… sztywne. Choćby w tym przypadku.

— Przepraszam, milady?

— Zdaje pan sobie sprawę, że nasze skrupulatnie obiektywne metody doboru sędziów zaowocowały takim składem sądu, że włosy mi stają dęba. Nie wiem, czy dotyczy to admirał Kuzak i kapitana Simengaarda, ale każdy z pozostałej czwórki będzie miał swoje interesy na względzie, ferując wyrok.

— Z całym szacunkiem, milady, ale każdy z nich udowodnił, że potrafi wypełniać swe obowiązki uczciwie i bezstronnie — zauważył sztywno Cortez.

— Wiem o tym. — Morncreek uśmiechnęła się smętnie — ale każdy jest tylko człowiekiem, niestety. Obaj doskonale wiecie, że White Haven osobiście traktuje karierę lady Harrington. Zgadzam się z wami, panowie, że robi co może, by pozostać w tej kwestii obiektywnym, i że jej dokonania w pełni uzasadniają jego poparcie, ale ani jedno, ani drugie nie będzie miało znaczenia dla chcących uratować Younga. Podniosą wrzask pod niebiosa, że przewodniczący składu sędziowskiego jest stronniczy. Co się tyczy pozostałej trójki… jedna osoba żywiołowo nie cierpi lady Harrington, a biorąc pod uwagę obecną sytuację w Izbie Lordów, istnieje realna szansa, że wyrok nie będzie wynikiem obiektywnego przewodu sądowego, lecz walki politycznej.

Cortez przygryzł wargę — z jednej strony widać było, że chciałby móc się nie zgodzić z tą ponurą przepowiednią, z drugiej obawiał się, że jest ona prawdziwa. Caparelli nie odzywał się, bowiem nie wiedział, kto oprócz wymienionych został wylosowany, i prawdę mówiąc, nie chciał wiedzieć. Miał i tak dość powodów do nocnych koszmarów.

Ostatni atak Ludowej Republiki Haven został odparty dzięki kombinacji zawodowych umiejętności oficerów i zwykłego szczęścia, kończąc się olbrzymimi stratami dla obu atakujących zgrupowań Ludowej Marynarki, jak też stratą kilku wysuniętych baz, zdobytych błyskawicznymi atakami przez okręty RMN. Niestety, Ludowa Marynarka nadal dysponowała potężną przewagą tak pod względem liczby, jak i tonażu jednostek, a niespodziewany rozwój wydarzeń w stolicy Republiki spowodował w Gwiezdnym Królestwie zaciętą dyskusję, zaś w stolicy otwartą walkę polityczną.

Nikt nie wiedział, dokąd zmierza Republika — z danych wywiadu wynikało, że Ludowa Marynarka próbowała dokonać przewrotu, ale nie zrobiła tego skutecznie. Zlikwidowano co prawda rząd i głowy najważniejszych rodów legislatorskich, ale sukces nie został wykorzystany. Nie nastąpiło bowiem po nim ani rzeczywiste przejęcie władzy, ani kolejne ataki, dzięki czemu Ludowe Kworum miało dość czasu, by wymyślić i powołać do istnienia Komitet Bezpieczeństwa Publicznego, który obecnie kontrolował najważniejsze organy państwa i z bezlitosną konsekwencją robił co mógł, by uniemożliwić wojskowy zamach stanu.

Rezultatem był totalny chaos w wojsku Ludowej Republiki. Nikt dokładnie nie wiedział, ilu oficerów aresztowano, a ilu zabito, natomiast nie ulegało wątpliwości, że los ten, czyli najpierw aresztowanie, a krótko potem egzekucja, spotkał dowódcę operacyjnego Ludowej Marynarki, admirała Parnella i szefa jego sztabu. Docierały informacje o masowych egzekucjach starszych rangą oficerów, o oporze i starciach z jednostkami Marines oraz o rebelii kilku systemów planetarnych, które chciały odzyskać niepodległość, ale żadnej z nich jak dotąd nie udało się potwierdzić bez cienia wątpliwości.

Każdy, domorosły nawet strateg w Gwiezdnym Królestwie wiedział, że należy maksymalnie wykorzystać obecną przewagę — państwem wroga targały wewnętrzne problemy, a dowództwo sparaliżował strach, jako że każda inicjatywa mogła zostać poczytana za zdradę nowego reżimu. Gdyby stworzyć im okazję, nie wiadomo ilu dowódców z iloma okrętami zdecydowałoby się przejść na stronę Królestwa Manticore. Zmarnowanie takiej szansy byłoby karygodne, a jak dotąd nie zrobiono nic, by ją w pełni, czyli na skalę strategiczną, wykorzystać. A powodem była polityka. A raczej politycy.

Większość parlamentarna rządu zniknęła wraz z przejściem do opozycji Zjednoczenia Konserwatywnego i „Nowych” sir Sheridana Wallace’a. W Izbie Gmin rząd miał bezwzględną większość, za to w Izbie Lordów jego stronnicy byli w mniejszości… przez co dotąd nie nastąpiło wypowiedzenie wojny. I odpowiedzialnych za to Caparelli powywieszałby na latarniach.

Zresztą sam wymóg wypowiedzenia wojny był głupotą — Haven nie wypowiedziało nikomu wojny przez pół wieku podbojów, wychodząc ze słusznego założenia, że takie dyplomatyczne uprzejmości jedynie ostrzegłyby ofiary, czyli zwiększyły straty własne. W Gwiezdnym Królestwie panowała jednak demokracja i porządek prawny — bez formalnej deklaracji potwierdzonej przez głosowanie w obu izbach konstytucja zezwalała rządowi jedynie na obronę suwerenności i niepodległości Królestwa. Każde posunięcie bardziej agresywne niż obrona granic wymagało wypowiedzenia wojny i w tej kwestii opozycja była wyjątkowo jednomyślna.

Ta jednomyślność nie mogła potrwać długo, jako że tak motywy, jak i programy czy filozofie wszystkich partii do niej należących były ze sobą sprzeczne, ale chwilowo powodowały usztywnienie stanowisk. A nie było czasu, by czekać, aż członkowie opozycji znów skoczą sobie do gardeł.

Liberałowie nienawidzili samej myśli o akcji wojskowej. Kiedy minął pierwszy moment paniki wywołanej atakiem, zadziałał odruch bezwarunkowy, nakazujący sprzeciwiać się wszystkiemu co militarne, nie mający nic wspólnego z myśleniem. Mieli dość instynktu samozachowawczego, by publicznie nie przypominać swego odwiecznego stanowiska, głoszącego że wzrost potęgi militarnej Królestwa służy jedynie prowokowaniu Republiki, bo opinia publiczna by ich zlinczowała. Znaleźli jednakże inną wymówkę: oświadczyli, że to, co się właśnie dzieje w Ludowej Republice, to „narodziny ruchu reformatorskiego zdecydowanego obalić stary militarystyczny reżim”. Głosili, że „społeczeństwo dorosło do zrozumienia, że uciekanie się do brutalnej siły jest nieskuteczne na dłuższą metę”, toteż „należy pomóc reformatorom w osiągnięciu celu, zachowując klimat pokoju i przyjaźni”.

Z kolei Partia Postępowa earla Gray Hill wierzyła w pacyfizm Komitetu Bezpieczeństwa Publicznego w tym samym stopniu co Admiralicja, ale chciała, by Republika zniszczyła się sama. W końcu jeśli Haven ulegnie samodestrukcji, nie będzie konieczności żadnych operacji militarnych. Stanowisko to było jeszcze głupsze od tego głoszonego przez Liberałów. Ten, kto kierował Komitetem, wykazał jak dotąd wielką umiejętność przewidywania i olbrzymią energię, by przejąć władzę. Jeśli jakiś zewnętrzny czynnik nie doprowadzi go do upadku, utrzyma się przy tej władzy, a mając chwilę spokoju, rozszerzy ją, zdławiając wewnętrzną opozycję i rebelie, po czym zwróci się ponownie przeciwko Królestwu.

Pozostali jeszcze Konserwatyści czyli banda ksenofobicznych izolacjonistów, tak upartych i ślepych, że Postępowcy robili przy nich wrażenie inteligentnych. Zjednoczenie Konserwatywne wierzyło (albo twierdziło, że wierzy), iż rozwój wydarzeń w Republice dowodzi głębokich zmian, oraz głosiło, że nowe władze porzuciły myśl o jakimkolwiek ataku na Królestwo Manticore z obawy, iż oznacza to jeszcze większą klęskę niż ta, którą poniosły ich siły zbrojne na samym początku. Taki pogląd dowodził kompletnego skretynienia, bowiem nie uwzględniał ani przewagi Ludowej Marynarki, ani żądzy zemsty jej przywódców, ani niemożności istnienia Republiki bez podbojów z powodów czysto ekonomicznych.

O „Nowych” nie warto było wspominać, ponieważ ich jedynym motywem była zwykła chęć osiągnięcia jak największych korzyści politycznych poprzez sprzedaż głosów temu, kto da więcej. Było to cyniczne, ale przynajmniej na swój sposób uczciwe i pozbawione hipokryzji czy tępoty umysłowej.

Cała sytuacja była nienormalna i koszmarna. Oto mieli niepowtarzalną okazję do zadania odwiecznemu wrogowi może nie ostatecznego, ale bardzo poważnego ciosu, odsunięcia zagrożenia tak w czasie, jak i w przestrzeni dzięki zmianie granic, a banda samolubnych durniów zwanych politykami chciała tę okazję zmarnować. Każąc Królewskiej Marynarce płacić za tę krótkowzroczność i prywatę, gdy okaże się, że jednak się pomylili.

Caparelli zmusił się do myślenia o czymś innym, czując, jak ponownie ogarnia go wściekłość, i odchrząknął.

— Jak zła jest sytuacja, milady? — spytał, korzystając z chwili ciszy. — Rozmawiałem wczoraj z księciem Cromartym i zapewniłem go o poparciu floty, ale… Myślałem, milady, że wie pani o tym, iż chciał się ze mną widzieć.

— Nie wiedziałam. A dziś, gdy się spotkaliśmy, też jakoś o tym nie wspomniał. Jakie konkretnie „poparcie” mu pan obiecał?

— Nie rozmawialiśmy o kwestiach polityki wewnętrznej. — Caparelli świadomie nie użył określenia „przewrót” czy „zamach”. — Zapewniłem go jedynie, że będziemy wykonywali rozkazy Jej Królewskiej Mości i rządu dotyczące kontynuowania operacji zaczepnych. Na razie możemy to robić na skalę taktyczną, bez wypowiadania wojny, ale obawiam się, że niezbyt długo. Jeśli wstrzymamy budowę wszystkich okrętów i całość funduszy przeznaczymy na kontynuowanie walki, będziemy mogli ją prowadzić przez około trzy miesiące. Potem potrzebne będą specjalne środki, jeżeli naturalnie do tej pory nie nastąpi oficjalne wypowiedzenie wojny, rozwiązujące ręce ministrowi finansów. Czy dojdzie do tego w tym czasie, nie wiem, milady.

Po czym ponownie wzruszył ramionami.

Baronowa Morncreek milczała przez chwilę, nim powiedziała z westchnieniem:

— Następnym razem, sir Thomas, kiedy premier zwróci się bezpośrednio do pana, byłabym wdzięczna, gdyby pan mnie o tym poinformował. Wiem, że książę może rozkazać panu kontynuowanie działań bez wypowiadania wojny aż do wyczerpania funduszy, ale to wywoła takie zamieszanie w parlamencie, że kryzys graysoński będzie przy tym wyglądał na zabawę w piaskownicy. Zamierzam zwrócić uwagę jego książęcej mości na ten drobiazg, choć przypuszczam, że zdaje sobie z tego sprawę.

— Jak pani sobie życzy, ma’am. — Caparelli omal nie stanął na baczność: autorytet filigranowej rozmówczyni nie podlegał najmniejszej dyskusji. — Prawie nie rozmawialiśmy na temat sytuacji w parlamencie; czy mogłaby nam pani powiedzieć, jak faktycznie ona wygląda?

— Wygląda tak, że gorzej nie bardzo może — odparła ponuro. — Książę walczy o głosy w Izbie Lordów i Bóg jeden wie, co musi obiecać i komu, by je zdobyć. Ale nawet jeśli uda mu się zmontować nową większość, będzie to twór niezwykle niestabilny i delikatny.

— Banda głupich sukinsynów! — mruknął Cortez i zaczerwienił się, zdając sobie sprawę, że powiedział to głośno. — Proszę wybaczyć, milady, ale…

— Ale powiedział pan tylko głośno to, co wszyscy myślimy — dokończyła. — To, czego jesteśmy świadkami, rzeczywiście jest głupie i stanowi jedną z największych wad naszego systemu politycznego. Nie mówię, że cały system jest zły, żebyśmy się dobrze zrozumieli: służył nam całkiem dobrze przez ostatnie czterysta czy pięćset standardowych lat. Największym jego mankamentem jest to, że miejsca w Izbie Lordów nie są wybieralne, lecz dziedziczne, co może stanowić olbrzymią zaletę, gdy chodzi o sprzeciwienie się populistycznym pomysłom nierozsądnych polityków, ale może również być poważną wadą, gdy ma zostać podjęta dyskusja w nietypowej kwestii. Poseł ma świadomość, że jeśli postąpi wbrew woli wyborców, w następnych wyborach nie wejdzie do parlamentu, lord nie żywi tej obawy, a coraz więcej członków izby wyższej przejawia chorobliwą tendencję do tworzenia teorii, których życie nie potwierdza, i do głosowania w myśl zasady, że to życie nie ma racji, więc tym gorzej dla życia. Ich obecne zachowanie to połączenie euforii po uniknięciu śmierci i ochoty, by wleźć pod łóżko, dopóki ten, kto strzelał, sobie nie pójdzie. Naturalnie zagrożenie samo z siebie nie zniknie, ale oni nie chcą sobie z tego zdać sprawy. W końcu będą musieli i mam nadzieję, że nastąpi to, zanim będzie za późno, ale nawet jeśli nastąpi, w pierwszym momencie ich stanowisko jedynie się usztywni. Problem główny leży w tym, iż obciążenie związane z rozbudową naszych sił zbrojnych trwało tak długo, że zbyt wielu członków opozycji stało się zwolennikami teorii głoszącej, iż sprzeciwianie się użyciu siły, obojętnie w jakich okolicznościach, jest przejawem „szlachetności”, nie zaś bezmózgiego tchórzostwa. Jak długo ktoś inny nadstawia za nich karku i walczy, tak długo mogą sobie pozwolić na luksus sprzeciwu, by dowieść swej moralnej wyższości. Obawiam się, że do wielu nie przemówi nic poza bezpośrednim zagrożeniem, a wówczas będzie już za późno… i to sprowadza nas z powrotem do procesu Younga, panowie. Wiem, że żaden z was nie miał ani prawa, ani możliwości wpłynąć na skład sądu, ale przyznaję, że nie mogłabym sobie wyobrazić bardziej niebezpiecznego niż ten, który właśnie poznałam. Ten proces może okazać się politycznie niezwykle szkodliwy i to w sytuacji, w której premier staje na głowie, by zdobyć głosy niezbędne do uzyskania zgody na wypowiedzenie wojny.

— Cóż, wiem, gdzie może znaleźć jeden taki — oznajmił niespodziewanie Caparelli i wyjaśnił, widząc zaskoczoną minę baronowej. — Lady Harrington nikt nie musi przekonywać do konieczności jak najszybszego dopełnienia tej formalności.

— Tego akurat jestem pewna, ale niestety pomysł jest niewykonalny. Lady Harrington nigdy oficjalnie nie zasiadła w Izbie Lordów, a teraz jest najgorszy moment, by to zmienić. Książę jest przekonany, że nawet gdyby nie było procesu, spowodowałoby to dalsze zjednoczenie opozycji, która uznałaby to posunięcie jedynie za chwyt mający na celu uzyskanie kolejnego głosu i niezwłocznie podniosła wrzask pod niebiosa. Biorąc pod uwagę nieortodoksyjne okoliczności, w których została parem…

Caparelli pokiwał ponuro głową na znak zgody, kolejny raz mając serdecznie dość przymusowych kontaktów z polityką.

— W takim razie, co chce pani, żebyśmy zrobili, milady? — spytał.

— Nie wiem — przyznała, drapiąc się nerwowo w ciemię. — I sądzę, że książę Cromarty także nie wie. Dlatego chciał, bym poznała skład sądu, za co przepraszam. Zdaję sobie sprawę, że jest to technicznie rzecz biorąc przekroczenie kompetencji, ale uważam, że w tych okolicznościach jak najbardziej usprawiedliwione.

Caparelli przytaknął ruchem głowy.

— Nie powiedział mi, jak chce to załatwić — dodała po chwili ciszy baronowa. — Ale tak naprawdę ma tylko dwie możliwości: albo dążyć do jak najszybszego głosowania, albo odwlekać je ile się da. Pierwsza jest lepsza, ale głosowanie może wypaść na naszą niekorzyść, druga spowoduje wzrost żądań opozycji: będą starali się wymusić na nim większe ustępstwa w zamian za odpowiednie głosowanie. A całą sytuację dodatkowo komplikuje fakt, że Young powinien mieć proces jak najszybciej, co nam nie odpowiada politycznie. Jeżeli jednak spróbujemy rzecz przeciągnąć, aż premier przekupi, zaszantażuje lub wymusi stosowną ilość głosów, opozycja natychmiast oskarży rząd o cyniczne manipulowanie wymiarem sprawiedliwości. Zupełnie przypadkowo tym razem będzie to uzasadniony zarzut. — Westchnęła ciężko i dodała: — Kapitan Harrington ma, jak się zdaje, niezwykły dar do komplikowania życia rządowi i to w nader spektakularny sposób.

— Z całym szacunkiem, milady, ale to nie jej wina, że stała się tak niepopularna wśród opozycji — zaprotestował admirał Caparelli. — Zawsze doskonale wypełniała swe obowiązki, a tym razem zarzuty przeciwko Youngowi potwierdził nie tylko sąd oficerski, ale także admirał Parks i Komisja Śledcza Królewskiej Marynarki. Prywatnie powiem jeszcze, że najdobitniej potwierdza ich słuszność samo zachowanie lorda Younga.

— Wiem. — Baronowa Morncreek wstała i uśmiechnęła się przepraszająco. — Proszę nie uznać mojej ostatniej uwagi za krytykę kapitan Harrington. Po prostu niektórzy ludzie mają prawdziwy dar znajdowania się w centrum wydarzeń albo prowokowania ich, a po tym, co miało miejsce w ciągu ostatnich kilku lat, nie wątpię, że ona do nich należy. Podziwiam jej osiągnięcia i uważam ją za nadzwyczajnego oficera, ale z punktu widzenia Pierwszego Lorda Admiralicji czasami nie mogę się powstrzymać przed refleksją, że dobrze byłoby, gdyby czasami była nieco mniej… widoczna.

— Widoczna… — powtórzył Caparelli, testując nowe słowo, i uśmiechnął się złośliwie. — To określenie rzeczywiście doskonale pasuje do lady Harrington… Czy życzy pani sobie, bym się z nią skontaktował i przedyskutował sytuację? Biorąc pod uwagę układ polityczny, sądzę, że byłoby dobrze ostrzec ją, by uważała na przedstawicieli mediów. Będą chcieli przeprowadzić z nią wywiady, a potem dołożą własny komentarz do każdego jej słowa!

Zapytana zastanowiła się i potrząsnęła przecząco głową.

— Nie, sir Thomas. Naturalnie, trzeba ją ostrzec, ale skoro to kwestia bardziej polityczna niż wojskowa, należy to załatwić w inny sposób. Jutro mam się z nią spotkać w pałacu; poruszę ten temat. Jestem jej to winna, a na dodatek obawiam się, że są to te mniej radosne obowiązki wynikające z mojego stanowiska.



ROZDZIAŁ III

Honor obserwowała zbliżające się lądowisko, przekonując samą siebie, że w końcu nie jest to jej pierwsza wizyta w królewskim pałacu, więc nie musi się aż tak denerwować. Od czasu, gdy pierwszy raz zjawiła się w pałacu Mount, jej status uległ raczej poważnej zmianie: wówczas była zwykłym oficerem, teraz nie dość, że kapitanem z listy odznaczonym naprawdę wysokimi dowodami uznania za odwagę, to także szlachetnie urodzoną i parem Królestwa. Co nie miało żadnego wpływu na poziom jej zdenerwowania graniczącego z paniką.

Uśmiechnęła się złośliwie i autoironicznie i zerknęła spod oka na swego pierwszego oficera, także zaproszonego do pałacu. Komandor szlachetnie urodzona Michelle Henke wyglądała na całkowicie zrelaksowaną i najprawdopodobniej tak właśnie się czuła, skoro wpadała z wizytą do rodziny. A że dalekiej i potężnej to już szczegół. Siedzący na kolanach Honor Nimitz machnął ogonem i bleeknął cicho, jednocześnie komentując brak powodów do zdenerwowania; odruchowo podrapała go za uszami.

— Nerwy? — Henke uśmiechnęła się nieco złośliwie, ale w jej głosie słychać było jedynie lekkie rozbawienie.

Honor zerknęła na nią spod oka i odpaliła:

— W przeciwieństwie do niektórych spotkania z koronowanymi głowami jeszcze mi nie spowszedniały.

— Dziwne, myślałam, że się już przyzwyczaiłaś — skomentowała ze śmiertelną powagą Henke.

Honor prychnęła, acz zmuszona była przyznać jej rację. Większość oficerów nie dostąpiła w swej karierze zaszczytu otrzymania Królewskiego Podziękowania, zawsze wręczanego i wyrażanego przez monarchę osobiście. Dla niej miał to być czwarty raz, z czego trzeci w ciągu ostatnich pięciu standardowych lat. A i tak była prawie równie przerażona co zaszczycona. Było jednakże jeszcze coś — przy okazji poprzednich dekoracji miała możność poznać królową, która przestała być symbolem, a stała się konkretną osobą. Honor stwierdziła, że jest to ktoś naprawdę zasługujący na lojalność.

Elżbieta III panowała od prawie jedenastu planetarnych lat, czyli ponad osiemnastu lat standardowych — odkąd jej ojciec zginął w wypadku na nartach grawitacyjnych. Była szesnastym władcą pochodzącym w prostej linii od Rogera I, założyciela dynastii Winton, i miała wszystkie najlepsze cechy monarchów z tejże dynastii: mądrość, zdecydowanie i dumę. Miała także niezwykłą charyzmę i olbrzymią wiedzę oraz duże poczucie humoru zaprawione złośliwością. Nie oznaczało to bynajmniej łatwego charakteru — była uparta, a jej cierpliwość nie należała do imponujących. Z tego, co Honor słyszała, jej upór i determinacja były typowe dla urodzonych na planecie Sphinx, choć Jej Królewska Mość przyszła na świat i zawsze mieszkała na Manticore. Wieść niosła, że była pamiętliwa i rachunki potrafiła wyrównać nawet po wielu latach, czerpiąc z tego dużą satysfakcję, przeciwko czemu Honor nic zresztą nie miała. Królowa była dumna i lojalna wobec tych, którzy wiernie służyli Gwiezdnemu Królestwu, i choć niektórzy analitycy uważali, że jej trudny charakter szkodzi delikatnym i długotrwałym manewrom dyplomatycznym, przyznać też musieli, że nadrabiała to niezwykłą energią i żelazną konsekwencją. A opór wobec zaborczych planów Republiki Haven postawiła dawno na pierwszym miejscu.

Wszystko to było istotne, ale dla Honor Królowa przede wszystkim była kobietą, której przysięgała wierność jako oficer i posłuszeństwo jako hrabina. Stanowiła uosobienie Gwiezdnego Królestwa Manticore, lecz nie była symbolem godnym jedynie adoracji, lecz żywą, czasem denerwującą istotą, reprezentującą jednakże to, co zdaniem Honor, było w państwie najważniejsze.

Honor zobowiązana była poświęcić życie w służbie Korony, jeśli zaszłaby takowa potrzeba, i choć nie czuła specjalnej chęci do zostania ofiarą martyrologii czy martwą bohaterką, dużą ulgę sprawiała jej świadomość, że Elizabeth Adrienne Samantha Anette Winton była warta tego, by jej taką przysięgę złożyć.

Kuter opadł bezgłośnie i znieruchomiał dokładnie na wyznaczonym miejscu. Drzwi śluzy otworzyły się i obie kobiety wstały. Honor odruchowo umieściła Nimitza na ramieniu. Zgodnie z tradycją, starszą nawet niż zgoda Królewskiej Marynarki na obecność treecatów na pokładach okrętów, towarzyszyły one zawsze swoim ludziom, gdy ci zostawali wezwani na dwór królewski. Powód był prosty — siedmiu ostatnich władców, w tym także obecnie panująca, zostało wybranych przez treecaty, gdy odwiedzili Sphinxa. Wyglądało to zupełnie tak, jakby treecaty wiedziały o ich wizytach, zdawały sobie sprawę, z kim mają do czynienia, i czekały w zasadzce. Jeden z odwiecznych dowcipów krążących po Sphinxie głosił zresztą, że monarcha podejmował decyzje po konsultacji z treecatem. Honor zawsze kwitowała go uprzejmym uśmiechem, podejrzewając od dawna, że kryje się w nim sporo prawdy. Nimitz nigdy nie ukrywał, czy aprobuje jej postępowanie i decyzje, a wątpiła, by był wyjątkiem.

Stłumiła uśmiech i wysiadła jako pierwsza. Dotychczas pierwsza wysiadałaby Mike, jako że w tych warunkach przywileje wynikające z urodzenia były ważniejsze od rangi, ale teraz Honor jako hrabina miała wyższą pozycję, z czego zdała sobie sprawę dopiero przy tej okazji. Nie była pewna, czy jej się to podoba, ale nic nie mogła poradzić, a poza tym nie miała już czasu na rozważania: warta honorowa sprezentowała broń i zaczął się ceremoniał.

Wartą dowodził wąsaty major, a szkarłatne wypustki przy kołnierzach żołnierzy wskazywały, że oddział należał do Queen’s Own Regiment. Emblematy na rękawach oznaczały zaś, że co do jednego należą do batalionu Copper Walls rekrutującego się z mieszkańców Sphinxa. Sądząc po minie majora, był autentycznie zadowolony, że tym razem nagrodzony ma być ktoś także pochodzący z tej planety.

Honor i Henke odsalutowały, major wyprężył się jak na paradzie i wyrecytował:

— Witam panie. Jestem major Dupre, wasz przewodnik.

I zrobił dwa idealnie precyzyjne kroki w bok, odsłaniając drogę ku wejściu.

— Dziękuję, majorze — odparła Honor, ruszając przodem.

Za plecami miała Mike Henke, a w żołądku stadko motyli.

Spacer trwał dłużej, niż się Honor spodziewała, ale dość późno zdała sobie sprawę, że nie idą trasą znaną jej z poprzednich wizyt i nie kierują się ku gmaszysku mieszczącemu Kancelarię Korony. To jej akurat nie martwiło — architekt, który standardowe stulecie temu zaprojektował tego upiorka, cierpiał na nieuleczalną manię „funkcjonalności”, przez co budynek pasował jak pięść do nosa do starszych, znacznie zgrabniejszych części pałacu. Zmiana trasy spowodowała jednakże ożywienie bandy motylków tłukących się jej po żołądku. Dotąd Królowa przyjmowała ją w Sali Błękitnej, oficjalnej sali tronowej rozmiarów boiska i o tak wysokim sklepieniu, że każdy czuł się tam malutki. Świadomość, że to spotkanie odbędzie się w bardziej kameralnych warunkach, dziwnie ją onieśmielała, choć z drugiej strony nie bardzo wiedziała, skąd jej przyszło do głowy, że nie będzie to spotkanie równie formalne co poprzednie…

Rozmyślania przerwała jej nagła zmiana kierunku marszu — major Dupre skręcił ku najstarszej części pałacu.

— Przepraszam, majorze, ale dokąd dokładnie idziemy? — spytała.

— Do wieży króla Michaela, milady — odparł lekko zaskoczony, że Honor nie wie, gdzie się znajduje.

Honor zerknęła przez ramię na Henke, która odpowiedziała jej tak niewinnym spojrzeniem, jakie Paulowi rzadko się udawało. Honor obrzuciła ją wściekłym wzrokiem i odwróciła głowę ku kamiennej budowli, ku której zmierzali. Jak na cywilizację posługującą się antygrawitacją wieża nie była imponująco wysoka, lecz miała swoisty wdzięk. I nasuwała skojarzenia, tylko Honor nie bardzo była w stanie stwierdzić jakie konkretnie. Gdzieś słyszała czy czytała coś istotnego na jej temat, tylko że nie mogła sobie tego przypomnieć.

Media i rodzina królewska zawarły pewnego rodzaju niepisaną umowę krótko po utworzeniu Królestwa. W zamian za nieograniczony dostęp do informacji o sprawach publicznych ci pierwsi przestrzegali ustawy o tajemnicy państwowej i obronności oraz nie interesowali się życiem prywatnym rodziny panującej. Honor czytała jednakże kiedyś w Landing Times o…

Prawie się potknęła, gdy jej się przypomniało: wieża króla Michaela była prywatnym mieszkaniem królowej Elżbiety, do którego wstęp mieli tylko najbliżsi znajomi i współpracownicy.

Zaczęła odwracać głowę, by spiorunować Henke wzrokiem, ale było już za późno, bowiem znaleźli się przy samym wejściu. Wartownicy sprezentowali broń, drzwi otwarły się i cała trójka z majorem Dupre na czele wkroczyła do wnętrza.

Przewodnik poprowadził ich przestronnym i oświetlonym przez blask słoneczny korytarzem do starej windy, prawdopodobnie będącej w użyciu od czasów zbudowania wieży. Gdy wsiedli, a major nacisnął stosowny guzik, Honor zorientowała się, że urządzenie jest starsze niż sądziła — nie wykorzystywało bowiem kompensatora grawitacyjnego. Nie było to problemem, gdyż nie jechali wysoko, więc przeciążenia były niewielkie, a winda poruszała się miękko. Gdy drzwi się otworzyły, znaleźli się na jednym z wyższych pięter. W korytarzu nie widać było wartowników, więc musiały go monitorować nowoczesne systemy bezpieczeństwa.

Honor z kamienną twarzą pomaszerowała za majorem do zamkniętych drzwi z pociemniałego od starości drewna. Dupre zastukał w nie zdecydowanie, otworzył i oznajmił donośnie:

— Wasza Wysokość, przybyły lady Harrington i komandor Henke.

— Dziękuję, Andre.

Honor przełknęła ślinę i ruszyła po gęstym, rdzawoczerwonym dywanie, rejestrując odruchowo szczegóły bogatego umeblowania i wyposażenia, ale mając uwagę skupioną na dwóch kobietach siedzących w zabytkowych fotelach zwróconych ku drzwiom. Między nimi stał niski stolik, a obok jeszcze dwa fotele.

Nawet gdyby na ramieniu kobiety siedzącej z prawej nie znajdował się treecat, Honor nie mogłaby się pomylić: co prawda gospodyni miała nieporównanie jaśniejszą cerę i inne włosy niż Michelle Henke, ale podobieństwo rysów było większe, niż gdy patrzyło się na obrazy czy hologramy. Może królowa nie była tak ładna, ale w jej rysach było więcej charakteru. Dominującym zaś elementem były oczy — żywe, inteligentne, o głębokim spojrzeniu.

Królowa wstała, a Honor przyklęknęła na jedno kolano — dotąd wystarczało, że się ukłoniła, od para Królestwa wymagano jednak formalniejszego dowodu stosunku wasalnego.

— Proszę wstać, damo Honor. — W głosie królowej słychać było rozbawienie, a był to głos niezwykle podobny do głosu Henke. — To prywatna audiencja, formalności zostawmy na inną okazję.

— Uh… tak, Wasza Wysokość.

Honor zarumieniła się, ale zdołała wstać w miarę zgrabnie.

— Tak już lepiej — oceniła Elżbieta III, wyciągając ku niej rękę na powitanie.

Uścisk miała zdecydowany i całkiem silny jak na kobietę tej postury.

Kremowoszary treecat na jej ramieniu przekrzywił łeb i spojrzał na Nimitza jasnozielonymi ślepiami. Był mniejszy i smuklejszy, a na ogonie miał mniej pręg, czyli był także młodszy. Honor poczuła, że między treecatami nastąpiła błyskawiczna i dogłębna wymiana telepatyczna, choć jej treść pozostała dla niej tajemnicą. Trwało to zaledwie kilka sekund, po czym oba skinęły łbami, zaś Nimitz bleeknął cicho i odprężył się.

Spojrzała na gospodynię, a ta uśmiechnęła się lekko.

— Chciałam właśnie przedstawić Nimitzowi Ariela, ale wygląda na to, że on sam był szybszy — wyjaśniła.

Honor poczuła, że opuszcza ją część obaw i niepewności. Królowa puściła jej dłoń i zmierzyła wzrokiem Henke.

— Proszę, proszę: kuzynka Mike!

— Wasza Wysokość!

Henke znacznie naturalniej uścisnęła królewską prawicę.

— Skąd ten urzędowy formalizm, kapitan Henke? — Królowa uniosła brwi.

— Bo… co powiedziałaś?!

Królowa zachichotała.

— Powiedziałam „kapitan”. Nie znasz tego słowa, Mike?

— Oczywiście, że znam, ale…

Henke urwała definitywnie, a Elżbieta wybuchnęła śmiechem.

— Jest to jeden z nielicznych przypadków, kiedy ci odebrało mowę — oceniła po chwili i dodała, zwracając się do Honor: — Ta nagła zmiana zachowania musi być efektem pani wpływu, lady Honor. Pamiętam przynajmniej jedną okazję, kiedy kopnęła mnie w kostkę. A raczej w obie.

— A ty wcześniej wysypałaś mi wiadro piasku na głowę! — obruszyła się Henke. — Mokrego piasku na dodatek! I pamiętam, że mama posłała nas obie spać bez kolacji, co było rażącą niesprawiedliwością, bo to ty zaczęłaś!

Honor z największym trudem zapanowała nad opadającą szczęką, słysząc i ton, i treść. Mike była najstarszą córką młodszej gałęzi rodu i od zawsze obracała się w najwyższych sferach. Honor wiedziała, że bawiła się razem z królową, ale żeby coś takiego…

— Przecież byłam gościem! — odpaliła takim samym tonem królowa, uśmiechając się promiennie. — To ty powinnaś być bardziej uprzejma. Przynajmniej w teorii.

— I byłam, ale wszystko ma swoje granice. Zaraz, nie zmieniajmy tematu! O co chodzi z tym „kapitan”?

— Siadajcie. — Królowa wskazała puste fotele i poczekała, aż goście usiądą, nim sama to zrobiła.

Nimitz natychmiast znalazł się na kolanach Honor, a Ariel spłynął na królewskie z równą gracją.

— Doskonale — pochwaliła gospodyni i wskazała na swą towarzyszkę. — Sądzę, że żadna z was dotąd nie miała okazji spotkać baronowej Morncreek?

Honor przyjrzała się uważnie następczyni sir Edwarda Janaceka na stanowisku Pierwszego Lorda Admiralicji, zła na siebie, że nie rozpoznała jej wcześniej. Całkowicie niespodziewany, nieformalny charakter spotkania był bez wątpienia tego powodem, ale powinna jednak zachować większą trzeźwość umysłu. Zorientowała się, że wszyscy obecni czekają na jej reakcję, i zmobilizowała się.

— Nie, Wasza Wysokość — powiedziała. — Nigdy nie miałam tego zaszczytu.

— Mam nadzieję, że gdy skończymy, nadal będzie to pani uważała za zaszczyt, kapitan Harrington — powiedziała dziwnie gorzko królowa i dodała naturalniejszym tonem: — Mike, sądzę, że pozwolę lady Morncreek wyjaśnić wszystko po kolei. Francine?

— Naturalnie, Wasza Wysokość. Komandor Henke, pomimo niekonwencjonalnego i nieco przedwczesnego sposobu wyrażania się Jej Królewska Wysokość miała właściwie rację. Dziś po południu awansuje pani na kapitana.

Na wpisanie na listę będzie pani musiała jeszcze trochę poczekać, ale z tego co wiem, nie potrwa to zbyt długo. Otrzyma pani także przydział na dowódcę lekkiego krążownika HMS Agni. Moje gratulacje, kapitan Henke.

Mike przyjrzała się jej uważnie i niespodziewanie przeniosła wzrok na królową.

— To twój pomysł, Beth? — spytała prawie oskarżycielsko.

— Obwiniać możesz jedynie lady Honor, Mike. Wiem, że nienawidzisz wykorzystywania rodzinnych wpływów, ale w tej sytuacji byłoby to zbędne marnotrawstwo. Sama wiesz, że Królewska Marynarka ma zwyczaj awansować zastępców dowódców, którzy wyróżnili się w walce. Tak przynajmniej poinformowała mnie lady Morncreek. Naturalnie, jeśli naprawdę nie chcesz, pewnie uda mi się nakłonić Admiralicję do zrobienia wyjątku…

— Ani mi się waż!

— Sądziłam, że tak właśnie zareagujesz. — Królowa pokiwała głową. — Jak ci się wytłumaczy, że nie wchodzi w grę protekcja, nepotyzm i inne układy, naturalnie.

Henke przyjrzała się jej średnio życzliwie, po czym ponownie spojrzała na baronową.

— Dziękuję, milady — powiedziała poważnie.

— Teraz pani kolej, damo Honor. — Chwilę milczenia przerwał głos królowej i Honor odruchowo się wyprostowała. — Formalności wraz z zasłużonym podziękowaniem zostawimy na późniejszą uroczystość w Sali Błękitnej. Teraz chciałam tylko pani powiedzieć, że zdecydowałam się również mianować panią pełnym pułkownikiem Royal Manticoran Marine Corps.

Honor została równie zaskoczona jak przed chwilą Henke, choć z nieco innych powodów. Mianowanie na pułkownika Korpusu było tradycyjnym zwyczajem wyrażania przez monarchę specjalnej aprobaty kapitanowi zbyt młodemu stażem, by mógł zostać awansowany na stopień flagowy. Nie zwiększało to w niczym autorytetu takiego oficera, ale stanowiło niepodważalny dowód królewskiej łaski i dodawało pensję pułkownikowską do miesięcznych dochodów.

— Dziękuję, Wasza Wysokość — wykrztusiła.

Królowa potrząsnęła głową.

— Nie mnie należą się podziękowania — powiedziała poważnie. — Ale pani samej. Uczciwie zapracowała pani na tę nagrodę, kapitan Harrington.

Honor zaczerwieniła się, a królowa pokiwała głową, jakby spodziewała się właśnie takiej reakcji. A potem usiadła wygodniej i westchnęła ciężko.

— A teraz, skoro usłyszałyście już, moje panie, dobre wieści, pora na te mniej miłe — uprzedziła kwaśno.

Henke zesztywniała, Nimitz zastrzygł uszami, a królowa przez następnych kilka długich sekund milczała. Po czym wzruszyła ramionami i spytała:

— Co pani wie o sytuacji w Izbie Lordów, lady Honor?

— Niewiele, Wasza Wysokość — odparła ostrożnie zapytana i widząc uniesione brwi królowej, dodała, tłumiąc chęć, by także wzruszyć ramionami. — Jestem w układzie planetarnym Manticore od czternastu godzin, a w dodatku niespecjalnie interesuję się polityką. Prawdę mówiąc, nie lubię polityki ani polityków.

— Czemu trudno się dziwić, biorąc pod uwagę pani doświadczenia — zgodziła się niespodziewanie Elżbieta III. — Obawiam się też, że to, co się teraz dzieje, nie zmieni pani opinii na lepszą. Niestety, znajduje się pani w samym centrum poważnego kryzysu politycznego i uważam, iż niezbędne jest, by dokładnie rozumiała pani, co się dzieje.

— Jestem w centrum kryzysu, ma’am? — wyrwało się Honor.

— Jest pani, choć absolutnie nie z własnej winy czy woli. Proszę posłuchać. — Królowa założyła nogę na nogę, pogłaskała Ariela i dopiero gdy uporządkowała myśli, zaczęła mówić.

— Problem w tym, że Izba Lordów zdecydowała się zirytować mnie niepomiernie. W tej chwili wszystkie wchodzące w skład opozycji partie zjednoczyły się, co im się niezwykle rzadko zdarza, przeciwko Lojalistom i Centrystom, co spowodowało, że rząd nie ma większości w tej izbie. A to z kolei oznacza, że cała nasza polityka zagraniczna będzie tkwić w martwym punkcie, dopóki książę Cromarty nie przekupi, nie przebłaga czy nie przestraszy wystarczającej liczby lordów, by głosowali tak, jak chce rząd. Jestem pewna, że nie muszę tłumaczyć pani, co to oznacza w kategoriach czysto militarnych i jakie może mieć znaczenie dla dalszego przebiegu wojny.

— Rzeczywiście, Wasza Królewska Mość nie musi mi tego tłumaczyć. — W głosie Honor słychać było przede wszystkim zaskoczenie, ale także i obrzydzenie.

Królowa uśmiechnęła się ze zrozumieniem, acz był to przelotny uśmiech — zaraz spoważniała i mówiła spokojnie dalej.

— Muszę mieć większość w Izbie Lordów i to jak najszybciej. Chwilowo w Republice panuje chaos, ale nie potrwa on długo, a dopóki opozycja blokuje formalne wypowiedzenie wojny, nie możemy wykorzystać tej sytuacji. A znaczny wpływ na upór części jej członków mają niestety pogłoski o postawieniu przed sądem wojennym lorda Younga.

Honor odchyliła się na oparcie fotela — wyraz zaskoczenia dotąd dominujący na jej twarzy zaczai ustępować zrozumieniu.

— Zbyt wielu z nich nie lubi pani, kapitan Harrington — powiedziała cicho królowa. — To nie pani wina. Przebieg pani służby w pełni uzasadnia nazwanie pani nadzwyczajnym oficerem Royal Manticoran Navy. Wiem też, że pani popularność w Izbie Gmin znacznie przekracza pani niepopularność w Izbie Lordów… mówiąc krótko, jest pani bohaterem narodowym, żeby rzecz nazwać po imieniu. I podejrzewam, że jest to równocześnie główny powód, dla którego jest pani solą w oku przywódców opozycyjnych partii — pani sukcesy podkreślają ich błędy i nieudolności. Zaczęło się od systemu Basilisk, a w systemie Yeltsin zrobiła pani z nich durniów, na co w pełni zasłużyli, ale to w tej chwili niczego nie zmienia…

Honor zaczęła żałować, że nie utłukła wówczas Reginalda Housemana na miejscu, albo choć go porządnie nie połamała. Wtedy przynajmniej liberałowie, wśród których rodzinka Housemanów miała duże wpływy, mieliby faktycznie powód, by jej nie cierpieć.

— Nie interweniowałam, gdy udzielono pani reprymendy — spokojny głos królowej wyrwał ją z rozmyślań — ponieważ z zasady kierowanie RMN pozostawiam Admiralicji, a poza tym prywatnie uważam, że postąpiła pani źle, bo zrobiła to przy świadkach. Z drugiej strony całkowicie panią rozumiem i również prywatnie, nie jako królowa, żałuję, że mu pani mocniej nie przyłożyła. Proszę nie czuć się winna i nie uważać, że problem w Izbie Lordów to pani dzieło, bo to nie pani go stworzyła. Ale po spoliczkowaniu Housemana stała się pani wrogiem publicznym dla liberałów, teraz zaś także dla konserwatystów, którzy zrobią wszystko, by uratować nic niewartą skórę Younga. Zbyt wielu tych nadętych idiotów pani nie lubi, a ojciec Younga i jego poplecznicy wygrywają tę emocjonalną reakcję na swoją korzyść.

Umilkła. Cisza zaczęła się przeciągać. Honor milczała tak długo, jak zdołała, po czym odchrząknęła i spytała:

— Co mogę zrobić, Wasza Wysokość?

— Zrozumieć, co się dzieje — odparła po prostu królowa i widząc jej minę, dodała szybko: — Nie! Nie mam najmniejszego zamiaru rezygnować z procesu tego tchórza! Natomiast obawiam się, że może on jeszcze bardziej pogłębić obecny kryzys polityczny.

Widząc wyraz twarzy Honor, skinęła na baronową Morncreek. Ta pochyliła się nad stolikiem, przyglądając się gościowi z uwagą, i zaczęła mówić:

— Sytuacja wygląda następująco, kapitan Harrington: Admiralicja wyznaczyła już skład sądu, przed którym stanie kapitan Young oskarżony o wszystkie zarzuty rekomendowane przez sąd oficerski i poparte przez admirała Parksa. Oficjalnie nie mam na ten temat zdania aż do chwili ogłoszenia wyroku, ale ponieważ nie mam też żadnego wpływu na jego treść, mogę pani powiedzieć, że po zapoznaniu się z materiałem dowodowym uważam, że jest winny wszystkich postawionych mu zarzutów. Problem polega na tym, że oznacza to wyrok śmierci, a earl North Hollow stanie na uszach, by uratować życie syna. Jest to stary i doświadczony parlamentarzysta mający dużą władzę i choć prywatnie go nie cierpię, nie należy go lekceważyć, o czym najlepiej świadczy fakt, iż sama wzmianka o możliwości procesu spowodowała przejście jego partii do opozycji. Obawiam się też, że konserwatyści spróbują wykorzystać proces jako broń propagandową przeciwko rządowi. Już podnieśli wrzask, a sytuacja może się tylko pogorszyć, gdy zarzuty zostaną oficjalnie ogłoszone. I jeszcze coś: choć nie mogę powiedzieć, kto wchodzi w skład sądu, jestem prawie pewna, że na werdykt będzie miała duży wpływ sytuacja w Izbie Lordów… i vice versa. Rozumie mnie pani?

Honor skinęła głową, zaczynając rozumieć, że Young po raz kolejny ma szansę wymigać się od odpowiedzialności. Przyglądała się twarzy baronowej z taką uwagą, że zupełnie nie zdawała sobie sprawy z własnej pełnej oburzenia i obrzydzenia miny.

— Nie pozwolimy mu się z tego wykręcić, lady Honor — dodała Morncreek. — Ale sytuacja przypomina trójskok na polu minowym i musimy podchodzić do niej znacznie ostrożniej niż obiektywnie na to zasługuje. Najważniejsze w tej chwili jest to, by zachowała pani daleko posuniętą ostrożność: media będą na panią polowały, chcąc wycisnąć jakikolwiek komentarz, ledwie opublikujemy oficjalny komunikat o przebiegu bitwy o Hancock. A pani pod żadnym pozorem nie może powiedzieć słowa o procesie, zarzutach czy wydarzeniach, które do niego doprowadziły, bowiem nikt nie wie, jak zostanie to przekazane do publicznej wiadomości. Zdaję sobie sprawę, że jest to olbrzymia niesprawiedliwość, i naprawdę szczerze za nią przepraszam, ale do chwili ogłoszenia wyroku musi pani unikać dziennikarzy.

— Rozumiem, ma’am. — Honor przygryzła wargę, ale po sekundzie wahania zapytała: — Przepraszam, że pytam, ale jak pani sądzi: jaki to wszystko będzie miało wpływ na wyrok?

— Mam nadzieję, że żaden, ale boję się, że nie mam racji. Nie wiem, na jaką taktykę się zdecydują, bo w tej chwili konserwatyści chcą całkowitego odstąpienia od zarzutów, co jest niewykonalne i nie ma prawa się zdarzyć. Dodam też, choć jest to wysoce nieprzepisowe, że mogę pani obiecać, iż Young w żadnym razie nie wróci już do czynnej służby. Niezależnie od wyroku, żaden Pierwszy Lord Admiralicji, nawet Janacek, nie przywróci go do służby, jaki by nie był układ sił politycznych. Natomiast reszta jest zbyt niepewna, bym podjęła się cokolwiek prorokować; byłyby to czyste spekulacje. I to jest główny powód mojej tu dziś obecności: po prostu nie wiem… i jestem też pani winna osobiste wyjaśnienie okoliczności wymuszających na Admiralicji niewłaściwe zachowanie w stosunku do pani osoby!

W jej głosie było zbyt wiele frustracji, by Honor mogła wątpić w uczciwość tych słów, toteż powoli skinęła głową. Obojętność zastąpił gniew połączony z goryczą, gdy zdała sobie sprawę, że być może będzie jeszcze miała nieprzyjemność spotkać się z Youngiem, ale rozumiała sytuację. Te same kołtuńsko-rodzinne siły, które dotąd go ratowały, próbowały dokonać tego ponownie i to w tak dogodnym momencie, że nawet królowa nie była w stanie zagwarantować ich klęski. Miała ochotę rozpłakać się ze złości, ale jedynie ponownie skinęła głową.

— Chcę, żeby pani wiedziała, że naprawdę jest mi przykro — odezwała się Elżbieta III, ze współczuciem spoglądając jej w oczy. — Poinformowałam już tak księcia Cromarty’ego jak i admirał Cordwainer, że życzę sobie i nalegam, by proces objął wszystkie zarzuty w pełnym rozumieniu prawa wojennego. Ale zdaję sobie także sprawę ze swej odpowiedzialności względem Królestwa i po prostu nie mogę pozwolić, by dług wobec jednej osoby, choćby tak olbrzymi jak ten, który państwo ma wobec pani, był ważniejszy od przyszłości Królestwa Manticore. A ta jest zagrożona, jak długo Republika Haven stanowi potęgę militarną.

— Rozumiem… Wasza Wysokość. I proszę nie przepraszać — dodała Honor ze słabym uśmiechem, na który nie miała najmniejszej ochoty, ale było to lepsze niż wysłuchiwanie przeprosin monarchini.

— Dziękuję — powiedziała cicho królowa i dodała zupełnie innym tonem. — Poza tym zamierzam wszystkim pokazać, co sądzę na temat pani poczynań w systemie Hancock. Stąd choćby ten stopień pułkownika Marines. Chciałabym, żeby pani coś jeszcze zrozumiała, damo Honor: gdy w Sali Błękitnej będę pani dziękowała jako królowa Gwiezdnego Królestwa za to, co pani zrobiła w bitwie o Hancock, nie będzie to formalność. I nigdy nie pozwolę sobie zapomnieć, jak wiele jestem pani winna.



ROZDZIAŁ IV

Przyjemna muzyka grana przez orkiestrę stanowiła doskonałe tło dla przyciszonego gwaru, brzęku naczyń oraz aromatycznych zapachów wypełniających wnętrze „Cosmo” — najbardziej ekskluzywnego lokalu w Landing. Właściciele twierdzili, że nikt nigdy nie zamówił dania, którego kuchnia nie byłaby w stanie przyrządzić, co było nie byle jakim powodem do dumy, biorąc pod uwagę ilość statków przelatujących przez centralny terminal Manticore Wormhole Junction. Honor jak dotąd nie miała podstaw, by poddawać w wątpliwość to twierdzenie, choć o niczym to nie świadczyło, jako że był to jej drugi pobyt w tym lokalu.

Pierwszy raz znalazła się tu, gdy odmówiła przyjęcia prezentu, który wymyśliła dla niej matka z okazji ukończenia akademii. Wtedy była tak oszołomiona, że na jedzenie nie zwracała żadnej uwagi, teraz nie dość, że miała większe obycie towarzyskie, to w dodatku pełniła rolę gospodyni. Przy tej właśnie okazji odkryła, że dzieła szefa kuchni są lepsze, niż twierdzili właściciele.

Powinny zresztą takie być, biorąc pod uwagę ceny. Tym ostatnim niezbyt się martwiła, bo mina Willarda Neufsteilera, jako żywo przypominająca minę treecata świadomego, że ma całą grządkę selera do dyspozycji, mówiła jej, że ją na to stać.

Neufsteiler zarządzał jej finansami od prawie pięciu standardowych lat i nadal była wdzięczna losowi, że na niego trafiła. Miał co prawda kilka irytujących nawyków, jak choćby odwlekanie z dziecinną wręcz radością przekazania dobrych wiadomości, ale był na wskroś uczciwy i miał niezwykły zmysł do inwestowania cudzych pieniędzy. Pryzowe z kontrabandy zatrzymanej w systemie Basilisk uczyniło z Honor milionerkę, ale to jego pomysły zrobiły z niej multimilionerkę. Co oznaczało, że mogła od czasu do czasu postawić mu obiad w takim jak ten lokalu, gdzie ceny wybijały dach, i przeżyć demonstrację jego poczucia humoru.

To ostatnie określenie wywołało uśmiech na jej twarzy, więc uniosła kielich z czerwonym winem, by go ukryć. Nie znalazła się tu wyłącznie po to, by wysłuchać raportu finansowego Willarda, dzięki czemu nie siedzieli sami przy stoliku, a to powodowało, że jego maniery irytowały ją znacznie mniej niż zwykle. Oprócz Paula obecni byli także dwaj oficerowie świeżo przydzieleni na HMS Nike. I to był drugi powód do świętowania.

W bitwie o Hancock pokładowy batalion Marines regulaminowo przydzielony do krążownika liniowego poniósł naprawdę ciężkie straty. Zginęli między innymi dowodzący nim podpułkownik Klein, jak i jego zastępca major Flanders, a dowódca kompanii o najdłuższym starszeństwie, który przejął po nich dowodzenie, znajdował się na bezterminowym urlopie zdrowotnym. Po zakończeniu bitwy batalionem dowodziła kapitan Tyler i nawet nieźle jej to szło, ale była zbyt niedoświadczona i wiadomo było, że jedynie czasowo pełni obowiązki dowódcy. Mimo to Admiralicja nie spieszyła się z przydzieleniem uzupełnień, czemu Honor się nie dziwiła — biorąc pod uwagę ogrom zniszczeń, jej okręt w najbliższym czasie nie miał szans na wzięcie udziału w walce, a Ich Lordowskie Moście mieli większe zmartwienia. Z drugiej strony trudno jej było się pogodzić ze skutkami, jakie miało to dla morale i poziomu wyszkolenia reszty załogi.

To ostatnie miało się właśnie zmienić przynajmniej w odniesieniu do Marines, a to dzięki niezwykle rzadko wykazywanemu przez Admiralicję zdrowemu rozsądkowi przy wyborze następcy podpułkownika Kleina. Pułkownik Tomas Santiago Ramirez był majorem, gdy Honor ostatni raz go widziała. Dowodził kontyngentem Marines HMS Fearles w systemie Yeltsin i jak podejrzewała, szybki awans zawdzięczał właśnie swym dokonaniom w tym systemie planetarnym. Powód zresztą był nieistotny — Ramirez bez dwóch zdań zasługiwał na wyższy stopień, a Honor była uradowana, widząc go ponownie.

Ramirez był emigrantem z San Martin, co wyjaśniało jego wzbudzający szacunek wygląd. Wraz z matką i siostrami uciekł z tej planety na pokładzie jednego z ostatnich statków, które zdołały skorzystać z terminalu Trevor Star, gdy układ planetarny został zaatakowany przez okręty Ludowej Marynarki. Jego ojciec wraz z resztą niezbyt licznej i przestarzałej systemowej marynarki wojennej zginęli, by umożliwić temu konwojowi ucieczkę. Ramirez miał wówczas zaledwie dwanaście lat, ale ludzie w takich okolicznościach szybko dojrzewają psychicznie. A fizycznie mieszkańcy San Martin dojrzewali równie szybko, bo warunki planetarne nie były lekkie. Dotyczyło to zwłaszcza grawitacji.

Każdemu, kto widział pułkownika po raz pierwszy, odruchowo cisnęło się na usta określenie „wielki”, ale właściwsze było słowo „masywny”. Ramirez był wysoki, ale nie ponad miarę, natomiast niezwykle grubokościsty i umięśniony. Sprawiał wrażenie pozbawionego szyi dzięki byczemu karkowi. Siedział obok Tankersleya, który był, jak to określała Honor, „niski, krepy i niewywrotny” i różnica między nimi natychmiast biła po oczach. Paul, chłop nie ułomek, był o połowę węższy w barach od Ramireza, którego biceps miał grubość uda przeciętnego mężczyzny. Mając sto osiemdziesiąt trzy centymetry wzrostu, pułkownik ważył sto pięćdziesiąt kilo i jeśli znajdowały się w tej masie choć trzy gramy tłuszczu, to Korpus nie zdołał ich znaleźć przez dwadzieścia standardowych lat jego służby w polu.

W porównaniu z nim jego zastępca, major Susan Hibson o zielonych oczach i zdecydowanych rysach, wyglądała na delikatną i wątłą niewiastę. Jej rysy jeszcze się wyostrzyły przez te kilka lat od czasu bitwy o Graysona, ale nie stały się naprawdę ostre i nieprzyjemne — po prostu ostrzegały wszystkich, że należą do kogoś, kto jak dotąd nie wykazał najmniejszych inklinacji do poznania w praktyce znaczenia określenia „cofnąć się”.

Ramirez i Hibson także spotkali się pierwszy raz od bitwy o Yeltsin, gdyż dotąd dostawali różne przydziały, i Honor szczerze się ucieszyła, gdy się o tym dowiedziała. Nie dość, że oboje lubiła, to w dodatku miała pewność, że w rekordowym czasie przywrócą Marines stacjonujących na jej okręcie do pełni formy.

Odstawiła opróżniony kielich i koło stolika niczym duch pojawił się kelner z butelką. Napełnił naczynie, sprawdził, czy komuś jeszcze nie trzeba nalać, i zniknął bez słowa. Był fachowcem, ale przydałoby mu się jeszcze kilka lekcji u MacGuinnessa, który potrafił być zupełnie niezauważalny. Chyba że miał być dyskretnie widoczny, by klienci zdawali sobie sprawę z doskonałości obsługi, za którą słono płacili.

Rozweselona tą myślą Honor ledwie stłumiała chęć zamówienia kubka kakao — chwilowo po deserze miała dość słodyczy, a dałaby Paulowi wymarzoną okazję do przycinków, co biorąc pod uwagę jego ostry język nie byłoby zbyt rozsądne.

Poczęstowała za to Nimitza kolejną łodygą selera. Maitre d’hotel nawet nie mrugnął okiem na jego widok, choć na Manticore nie mógł widzieć wiele treecatów. Po prostu gestem wezwał kelnera i do stolika dostawiono wysokie krzesło z oparciem, równie dobre dla dorosłych treecatów, co dla ludzkich berbeci. Nimitz zasiadł w nim z godnością monarchy zajmującego należny mu tron i zachowywał się nienagannie przez cały posiłek, dając pokaz doskonałych manier przy stole. Honor zrezygnowała tym razem z wydzielania mu przysmaku mimo świadomości, że organizm Nimitza nie produkuje enzymów niezbędnych do strawienia ziemskiej celulozy, toteż treecat chrupał, aż mu się uszy trzęsły.

— Nadal nie mogę uwierzyć, że to dla niego aż taki przysmak. — Neufsteiler potrząsnął głowa z podziwem. — Sądziłem, że w końcu mu się znudzi.

— Średnia długość życia treecata wynosi około dwustu pięćdziesięciu lat i jak dotąd nie ma żadnych informacji wskazujących na to, by jakikolwiek treecat kiedykolwiek miał dość selera — poinformowała go z kamienną twarzą Honor.

— Serio? — upewnił się Willard.

— Serio. Próby wyperswadowania Nimitzowi łakomstwa nie przynosiły nigdy żadnych efektów. Muszę przyznać, że nawet mnie to cieszy.

— Tak? — zainteresował się Tankersley. — Nigdy bym tego nie podejrzewał, biorąc pod uwagę wymówki, które mi robisz za każdym razem, kiedy uda mi się dać mu kawałek.

— Bo go rozpieszczasz. A ja się trochę źle wyraziłam: nie chodzi mi o jego miłość do selera, tylko o upodobanie do tego warzywa treecatów jako gatunku.

— Dlaczego? — zdziwił się Willard.

— Bo to właśnie dzięki selerowi doszło do spotkania ludzi i treecatów.

— A to muszę usłyszeć! — Tankersley rozsiadł się wygodniej i dodał: — Zakładając naturalnie, że się z nas nie nabijasz.

Nimitz oderwał się od selera i posłał mu pogardliwe spojrzenie, a Honor uśmiechnęła się.

— Mówię poważnie — powiedziała. — Ludzie, zasiedlając Sphinxa, przez wiele lat nie interesowali się treecatami, a większość w ogóle zapomniała o ich istnieniu. Zostały odkryte przez ekipę Zwiadu Kartograficznego badającą planetę przed kolonizacją, ale nikt nawet nie podejrzewał, jak są inteligentne. Sądzę, że głównym powodem była ich wielkość: ludzie dotąd nie zetknęli się z inteligentną rasą o tak niewielkich rozmiarach i nikt się tego nie spodziewał, najprawdopodobniej więc dlatego ekipy badawcze nie poświęciły im dość uwagi, by odkryć, że posługują się narzędziami.

— Nigdy o tym nie słyszałem — przyznał z zaskoczeniem Ramirez.

Głos miał basowy i dudniący, co doskonale współgrało z jego wyglądem, zadziwiała za to jego śpiewna wymowa.

— Naturalnie nie podważam pani słów, lady Harrington, ale od dawna fascynują mnie treecaty i czytałem wszystko, co mogłem o nich znaleźć. Nigdzie nie było choćby wzmianki, że posługują się narzędziami.

— Poczułabym się zaskoczona, gdyby było inaczej. — Honor wzruszyła ramionami. — O strukturze ich społeczności też niewiele zdołałeś się dowiedzieć, prawda?

— Fakt… — Ramirez potarł podbródek. — Tylko jakoś nigdy nie zwróciłem na to uwagi… Dowiedziałem się sporo o ich budowie, fizjologii i zachowaniach. Literatura dotycząca związków z ludźmi także jest dość bogata, choć niewiele wyjaśnia. Każdy ekspert zdaje się mieć własną teorię tłumaczącą, jak właściwie działa telepatyczna więź między treecatem a człowiekiem.

— A wszyscy zastrzegają, że to jedynie „hipotezy”, zgadza się? — upewniła się z uśmiechem Honor. — Dzieje się tak dlatego, że ci, którzy naprawdę dużo wiedzą o treecatach, nie ujawniają swej wiedzy. Nie będę ryzykowała spiskowej teorii milczenia, ale faktem jest, że ksenolodzy przybywający na Sphinxa albo zostają adoptowani, albo nie dowiadują się niczego istotnego i znudzeni odlatują. Zaś ci, którzy zostali adoptowani, najczęściej kończą jako pracownicy Komisji Leśnej, której głównym celem jest obrona chronionych gatunków. Treecaty naturalnie do nich należą, a polityka władz planetarnych raczej zniechęca ludzi do nachalnych kontaktów z takimi gatunkami. Zresztą wszyscy mieszkańcy Sphinxa są nastawieni opiekuńczo do treecatów i nie lubią o nich rozmawiać z obcymi.

Dlatego dostępna literatura to w większości niekompetentne dywagacje i pobożne życzenia autorów. Wracając zaś do posługiwania się narzędziami — nie ulega wątpliwości, że treecaty robią to powszechnie i od dawna. Mówimy naturalnie o prymitywnych narzędziach, mniej więcej z epoki neolitu, ale powinieneś zobaczyć krzemienne toporki i inne wyroby niektórych plemion. Są całkiem zaawansowane i użytkowe, choć pozbawione ornamentacji. No i trzeba powiedzieć, że te treecaty, które adoptowały ludzi, jak na przykład obecny tu Pan Żarłok, nie potrzebują narzędzi, bo mają ludzi, którzy wykonują za nie wszystkie ciężkie prace.

Nimitz wydał dźwięk dziwnie przypominający pełne urażonej dumy prychnięcie, więc Honor roześmiała się i podała mu kolejny kawałek selera. Łapówka została łaskawie przyjęta, a ona wróciła do opowieści.

— Przez pierwsze trzy lata planetarne, czyli przez prawie szesnaście lat standardowych, koloniści mieli z treecatami jeszcze mniej kontaktu niż ekipy badawcze. Głównie dlatego, że treecaty były wystarczająco inteligentne, by nie zwracać na siebie uwagi i nie rzucać się ludziom w oczy w czasie, gdy przystosowywały się do niespodziewanego nowego sąsiedztwa. Ludzie zaś mieli wystarczająco dużo poważniejszych zmartwień. Sytuacja uległa zmianie, gdy powstały cieplarnie, w których zaczęto uprawiać nie tylko najpotrzebniejsze do przeżycia rośliny. Osobiście uważam, że treecaty cały czas przeprowadzały wyprawy zwiadowcze tak do cieplarń, jak i do obejść, tylko nikt ich nie zauważył. Bo treecata naprawdę nie sposób zauważyć w lesie czy na łące, jeśli nie chce on zostać zauważonym. Nikt też nigdy nie zadawał sobie trudu zamykania cieplarń czy pomieszczeń gospodarczych, bo nie było ku temu najmniejszego powodu. Dopóki pewnej bezksiężycowej nocy nie zaczęły znikać z cieplarń selery naciowe.

— Żartuje pani?! — roześmiał się Neufsteiler. — Wykradały seler?

Honor przytaknęła.

— Owszem, choć wątpię, by traktowały to w ten sam sposób co my, bo nie mają poczucia indywidualnej własności — wyjaśniła. — Lata całe trwało nim wytłumaczyłam Nimitzowi, na czym to polega, a zresztą nadal uważa to za jeden z głupszych ludzkich przesądów. Natomiast Zagadka Znikającego Selera była sensacją co się zowie. Nie uwierzylibyście, jakie teorie wysuwano, by wyjaśnić bezśladowe znikanie tej rośliny. I tylko tej — bo żadna inna nie ginęła. Zresztą żadna z tych teorii nie miała wiele wspólnego z prawdą. No bo sami pomyślcie: kto wpadłby na mniej prawdopodobną niż taka wersję, że nadrzewne drapieżniki pozaziemskiego pochodzenia dokonują na całej planecie komandoskich rajdów na cieplarnie w środku nocy jedynie po to, by wykraść z nich seler?

— Mniej prawdopodobna rzeczywiście jakoś nie przychodzi mi do głowy — przyznał Ramirez rozbawionym głosem.

Nimitz starał się jak mógł ignorować to rozbawienie, aż obserwująca go Honor zaczęła się śmiać.

— Wątpię, by którykolwiek Marine mógł coś takiego wymyślić — przyznała. — Podobnie jak żaden z osadników. Aż do nocy gdy pewna dziesięcioletnia dziewczynka nie mogła zasnąć i złapała jednego ze złodziejaszków na gorącym uczynku — uśmiechnęła się.

— I narobiła wrzasku? — podpowiedział Willard.

— Wręcz przeciwnie. — Honor uśmiechnęła się szerzej. — Nikomu nie pisnęła ani słówka.

— To w jaki sposób sprawa wyszła w końcu na jaw? — spytał Paul.

— A to już zupełnie inna historia. Jak będziesz dla mnie naprawdę miły, to może któregoś dnia ci ją opowiem.

— Ahu! Założę się, że sama jej nie znasz!

— Próbuj dalej: tak łatwo nie dam się podpuścić. Ale powiem ci jedną rzecz, jeśli chcesz… — obiecała i urwała, przyglądając się z rozbawieniem, jak upór walczy w nim o lepsze z ciekawością.

Tak jak się spodziewała, ciekawość okazała się silniejsza.

— Już dobrze — skapitulował. — Chcę!

— Ta dziewczynka nosiła nazwisko Harrington. Można powiedzieć, że znam się z treecatami od pokoleń.

— Można też powiedzieć, że wątpliwe poczucie humoru jej chwilowo ostatniej praprawnuczki doprowadzi ją do marnego końca, chyba że nauczy się kończyć to, co zaczęła mówić — ostrzegł Tankersley.

— Zobaczymy. Może wymyślisz jakiś sposób, żeby mnie przekupić…

— Na pewno… — obiecał tak jednoznacznym tonem, że się zarumieniła.

— A nam pani nie powie? — upewnił się Neufsteiler, podobnie jak pozostała dwójka ignorując jej rumieniec. — Tak też myślałem… Cóż, w takim razie może ja też nie powinienem mówić, dlaczego chciałem się z panią spotkać.

— Nasze pozycje nie są równorzędne — przycięła mu Honor. — Ja mogę cię zwolnić, ty mnie nie.

— I pewnie by się na tym skończyło, jak panią znam. — Willard potrząsnął głową, nie przestając się jednak uśmiechać, i podał jej kilkunastostronicowy wydruk. — Proponuję zacząć od końca.

Honor spojrzała na ostateczne rozliczenie i zamarła.

— Żartuje pan! — wykrztusiła po dłuższej chwili.

— Zapewniam że nie! — obruszył się poważnie. — Pierwsze kwartalne dochody z posiadłości na Graysonie praktycznie zbiegły się z oficjalnym ogłoszeniem wysokości pryzowego za dreadnaughty, które wraz z admirałem Danislavem zdobyła pani w systemie Hancock. Sześć godzin temu była pani warta dokładnie tyle, ile tam napisano.

Honor nadal wpatrywała się w niego z niedowierzaniem. W końcu podsunęła wydruk Paulowi. Ten spojrzał na podsumowanie i gwizdnął bezgłośnie.

— No, największe kartele nie muszą się jeszcze ciebie obawiać — ocenił — ale mam na Graysonie taką parcelę, którą chyba szybko ci pokażę.

Honor uśmiechnęła się odruchowo, nadal nie mogąc w pełni dojść do siebie. Pochodziła ze średnio majętnej rodziny — choć jej rodzicom powodziło się nienajgorzej dzięki spółce medycznej, jak większość mieszkańców planety Sphinx mieli sporo ziemi, a mało gotówki. Już zrozumienie, że pryzowe z placówki Basilisk zrobiło z niej milionerkę, okazało się trudne, ale to…!

— Naprawdę jesteś pewien, że to nie pomyłka, Willard? — spytała słabo.

— Damo Honor, dreadnaught ma wartość około trzydziestu dwóch miliardów dolarów, a sąd przyznał trzy procent wartości wszystkich okrętów, które się poddały, do podziału między załogi okrętów Grupy Wydzielonej. O ile oczywiście Królewska Marynarka je kupi. Z całej kwoty kapitanowie otrzymali do podziału dwanaście procent, a gdy admirał Chin poddała się w systemie Hancock, pozostało jedynie czterech żywych kapitanów flagowych. Eksperci RMN ocenili, że trzy dreadnaughty nadają się do remontu, i flota kupiła je. Teraz trochę matematyki: trzy procent z dziewięćdziesięciu sześciu miliardów daje dwa miliardy osiemdziesiąt osiem milionów, a dwanaście procent z tej kwoty to trzysta czterdzieści pięć milionów plus drobne. A to oznacza, że pani udział wynosi osiemdziesiąt sześć milionów plus sześć milionów pryzowego za drobniejsze okręty, którymi dowodziła admirał Chin. Te obliczenia są poprawne, a gdyby sprawdziła pani przypis, dowiedziałaby się pani, że najmłodszy stażem i najniższy stopniem członek załogi znajdujący się w Hancock pod pani rozkazami otrzyma prawie pięćdziesiąt tysięcy dolarów.

Ostatnie zdanie Honor ledwie słyszała — zdawała sobie co prawda sprawę, że powinna dostać sporą sumę z tytułu pryzowego, ale nie aż taką. Było to prawie cztery razy więcej niż dotąd miała, a myśl o takiej ilości pieniędzy napełniała ją niemal obawą. Na dodatek pryzowe było wolne od podatku, co oznaczało, że każdy pens należy do niej!

— Co ja na litość boską zrobię z taką górą pieniędzy?! — jęknęła ogłupiała.

Neufsteiler zachichotał.

— Jestem pewien, że pani coś wymyśli, milady. A tymczasem może pani zostawić je pod moją opieką, jeśli pani naturalnie chce. Mam na oku kilka obiecujących okazji, ale nie będę w tej chwili pani do niczego namawiał. Niech się pani przyzwyczai do posiadania tej nowej kwoty, a za kilka dni spotkamy się na rozmowie o interesach. Pokażę pani pewne zestawienia roczne i prognozy, a pani podejmie decyzję.

— Ja… — Honor ugryzła się w język i uśmiechnęła porozumiewawczo. — Myślę, że to doskonały pomysł, Willard.

— Wiem. W końcu mam pięć procent z ostatecznej kwoty za zarządzanie pani pieniędzmi. Tylko że mnie skarbówka zabiera podatki — poskarżył się Neufsteiler.

— Biedactwo. — Honor najwyraźniej wróciła do równowagi. — Jak rozumiem, mimo wszystko nie zmieniasz pracodawcy?

— Mimo jakie „wszystko”, milady?

— Aha. W takim razie… — urwała, gdyż ktoś zawołał ją po imieniu.

Odwróciła się na krześle i uśmiechnęła szeroko, widząc trzech oficerów podchodzących do stolika.

— Alistair! — Wstała i uścisnęła każdemu dłoń. — I Andy! Rafe! Co tu robicie wszyscy trzej?!

— Sprawdziliśmy u kapitan Henke, gdzie możemy panią znaleźć, ma’am — wyjaśnił Andreas Venizelos. — A kapitan McKeon obiecał pokryć koszty poszukiwań. Nie ma się z czego śmiać, ma’am: w końcu jest najstarszy stopniem.

— I lepiej żeby pan o tym pamiętał, komandorze — przypomniał mu groźnie McKeon.

— Aye, aye, sir. — Venizelos wyprężył się jak struna.

Honor uśmiechnęła się szczerze, zaś kelner ponownie się zmaterializował, tyle że nie z butelką wina, a z dwoma krzesłami.

— Nie przejmuj się rachunkami, Alistair — powiedziała radośnie. — Właśnie się dowiedziałam, że jestem kobietą majętną, więc zapraszam was wszystkich. Jesteście głodni?

— Nie bardzo. Jedliśmy, zanim zaczęliśmy cię szukać na HMS Nike — wyjaśnił McKeon. — Chciałbym, żebyś choć raz była ostrożniejsza i nie doprowadziła swego okrętu do stanu prawie kompletnego zniszczenia.

— Ja też bym chciała — odparła cicho, słysząc w jego głosie troskę, po czym otrząsnęła się z przygnębienia. — Zanim do końca zapomnę o dobrych manierach, pozwólcie, że wszystkich przedstawię. Pułkownika Ramireza i major Hibson chyba pamiętacie?

McKeon przytaknął, witając się najpierw z Ramirezem, potem z Hibson.

— Widzę, że są powody do gratulacji. — Wskazał na ich kołnierze. — Wygląda na to, że Korpus docenia utalentowane jednostki.

— Przeważnie — zgodziła się Honor i kontynuowała prezentację. — To jest kapitan Paul Tankersley, najświeższy zastępca głównego konstruktora Hephaestusa, a to mój spec od inwestycji Willard Neufsteiler. Paul, Willard, poznajcie kapitana Alistaira McKeona, komandora Andreasa Venizelosa i porucznika… o, przepraszam: komandora porucznika Rafe Cardonesa. Gratulacje, Rafe!

— Dziękuję, ma’am… to jest damo Honor. — Cardones zaczerwienił się lekko, a Honor stłumiła uśmiech: Rafe był niezwykle młody jak na komandora porucznika, ale zapracował na swój stopień potem i krwią.

Mimo to nadal przypominał trochę nieporadnego podporucznika, którego pierwszy raz spotkała pięć standardowych lat temu.

— Doskonale! — oceniła, gdy wszyscy skończyli się już witać. — Mogę się dowiedzieć, co sprowadziło was wszystkich na mój trop?

— Och, różne takie. — McKeon wziął podany przez kelnera kieliszek i wyjaśnił: — Andy i ja dostaliśmy przydziały do Home Fleet, a że nasze okręty przechodzą obecnie drobne naprawy, stwierdziliśmy, że nadarza się okazja, by cię odwiedzić, skoro Nike też jest w doku Hephaestusa.

— A ty, Rafe?

— Ja? — Cardones uśmiechnął się szeroko. — Ja jestem nowym oficerem taktycznym HMS Nike, ma’am.

— Cudownie! Od kiedy?

— Od jakichś sześciu godzin, ma’am.

— W takim razie witam na pokładzie! — poklepała go po ramieniu, ale po sekundzie zmarszczyła brwi. — Dziwne, że nikt mi nie powiedział o odejściu komandor Chandler. Cieszę się, że będziesz ze mną, Rafe, ale żal mi ją stracić.

— Nie straci jej pani, ma’am. To co prawda jeszcze nic pewnego, ale przywiozłem kapitan Henke listę przeniesień i uzupełnień. Z tego co wiem, komandor Chandler ma zostać pani zastępcą, a kapitan Henke zostanie przeniesiona na HMS Agni, więc będzie się pani męczyła z nami obojgiem, ma’am.

— Przeżyję — zapewniła go i zwróciła się do McKeona. — Widzę, że dostałeś awans na kapitana, co oznacza, że ktoś w Admiralicji jednak zna się na ludziach. Gratulacje.

— Chyba że jadę na twojej reputacji — odciął się.

— Nie przez tyle lat — zapewniła go radośnie. — Co ci dali?

— HMS Prince Adrian. — Nie próbował ukryć zadowolenia, a miał z czego być rad: choć mniejszy od najnowszych ciężkich krążowników klasy Star Knight, okręt miał dwieście czterdzieści tysięcy ton i silne uzbrojenie.

Dla niepełnego kapitana i to świeżo po awansie było to nader zaszczytne dowództwo… na które w pełni zasługiwał.

— Scotty jest z tobą? — spytała po chwili Honor.

— W rzeczy samej jest.

— O co chodzi? — zainteresowała się dziwną formą jego odpowiedzi.

— O nic poza tym, że pół dnia po nim na pokładzie zameldował się jeszcze ktoś, kogo, jak sądzę, pamiętasz. Niejaki bosman Harkness.

— Harkness jest bosmanem?!

— Słowo honoru! Co prawda zajęło mu to ze trzydzieści lat, ale jak dotąd jest bosmanem. Wygląda na to, że Scotty ma na niego stabilizujący wpływ.

— Nie powiesz mi chyba, że zrezygnował ze starych nawyków?!

— Skądże znowu; po prostu nie natknął się jeszcze w barze na żadnego Marine i nie dał się jak dotąd złapać celnikom, co, jak sądzę, ma związek z doświadczeniami na placówce Basilisk. Z drugiej strony nie można całkowicie wykluczyć tego, że się ustatkował.

— Uwierzę, jak zobaczę. — Honor nadal nie była przekonana. — A co Ich Lordowskie Moście w swej łaskawości dali tobie, Andy?

— Nic tak spektakularnego jak ciężki krążownik, ma’am, ale nie narzekam. — Venizelos wyszczerzył radośnie zęby. — Przejmę od kapitan Truman Apolla, gdy zakończy się jego modernizacja.

— Doskonale. Zasłużyliście obaj na słowa uznania — pochwaliła towarzyszy, unosząc kielich w toaście.

Czuła w tej chwili pełną satysfakcję, co nie zdarzało się często. Wszystkim wiodło się zasłużenie dobrze, przynajmniej w sprawach zawodowych. Spoglądając na Paula, pomyślała, że jej układa się także życie osobiste, co nadal stanowiło nowość.

— Dzięki. — McKeon odstawił naczynie i usiadł wygodniej. — A teraz, skoro już wiesz, co nowego u każdego z nas, chcemy usłyszeć, co naprawdę wydarzyło się w Hancock. Bo z tego, co słyszałem, zachowałaś się tak jak zwykle, czyli dokonałaś niemożliwego!



ROZDZIAŁ V

— Chyba czas na mnie — westchnęła Michelle Henke, już w mundurze z dystynkcjami kapitana i naszywką w kształcie podkowy na lewym ramieniu, na której wyszyto nazwę jej nowego okrętu.

Od munduru i włosów odbijały wręcz — bo powiedzieć, że kontrastowały z nim, byłoby za mało — biały beret dowódcy okrętu i cztery złote paski niepełnego kapitana. Honor żałowała, że nie mogła jej zgodnie ze zwyczajem dać swoich, ale nigdy nie była niepełnym kapitanem — przeskoczyła ten stopień, gdy została awansowana z komandora na kapitana z listy. Henke prezentowała się lepiej niż doskonale — wyglądała po prostu właściwie.

— Obawiam się że tak. — Honor poprawiła jej białobłękitną baretkę CGM na lewej piersi. — Cieszę się, Mike. Żal mi się z tobą rozstawać, miałam nadzieję, że więcej czasu spędzimy razem, ale cieszę się, że dostałaś okręt. Naprawdę na niego zasługujesz.

— Kiedy zjawiłaś się na okręcie, powiedziałam ci, że nie zadowoli mnie nic niżej krążownika, no nie? — Henke uśmiechnęła się. — Powinnaś już wiedzieć, że zawsze stawiam na swoim.

— I tym razem także. Odprowadzę cię na pokład hangarowy.

Henke skinęła głową, a Honor odebrała od Jamesa MacGuinessa Nimitza i posadziła go sobie na ramieniu. Twarz Maca pozostała bez wyrazu, ale mrugnął porozumiewawczo, dając jej znać, że wszystko jest przygotowane. Odpowiedziała ledwie dostrzegalnym ruchem głowy i wyszła w ślad za Henke z kabiny.

Minęły wartę z Korpusu pilnującą drzwi do kajuty kapitańskiej i skierowały się do windy. Korytarz był pusty, jak zwykle zresztą, ale Honor zauważyła, że Henke rozgląda się nieznacznie, i stłumiła śmiech. Wszyscy oficerowie krążownika wzięli udział w pożegnalnej kolacji poprzedniego wieczora, ale podobnie jak tradycją było, że dowódca przekazywał dystynkcje swemu zastępcy, gdy ten został kapitanem, podobnie tradycją stało się „przypadkowe” napotkanie przez schodzącego z okrętu pierwszego oficera pozostałych starszych oficerów, którzy życzyli mu powodzenia na nowym okręcie albo na nowym stanowisku.

A tymczasem na korytarzu nie było żywego ducha i widać było, że Henke poczuła się nieswojo. Już chciała się odezwać, ale zmieniła zdanie w ostatnim momencie i bez słowa wsiadła do windy. Honor poszła w jej ślady, wybrała punkt docelowy trasy i winda ruszyła. Drogę wypełniła im niezobowiązująca rozmowa o wszystkim i o niczym, ale Honor udało się w znacznej mierze poprawić humor Mike, nim dotarły na pokład hangarowy numer 3. Podróż trwała długo, bo był on najbardziej oddalony od kwater oficerskich, ale chwilowo był także jedynym sprawnym na okręcie. Rozległ się wreszcie ostrzegawczy sygnał, drzwi otworzyły się i Honor dała znak Henke, by wysiadła. Mike skłoniła się głęboko, wyszła z windy i zamarła, gdy rozległy się pierwsze dźwięki marsza Saganami płynące ze wszystkich głośników na pokładzie.

Odwróciła się, wytrzeszczając oczy, a ponad dźwięk hymnu Royal Manticoran Navy wybił się nawykły do rozkazywania głos:

— Preeezentuj broń!

Warta honorowa Korpusu wykonała rozkaz wydany przez kapitan Tyler, która zasalutowała szpadą. Pułkownik Ramirez i major Hibson byli obecni, ale stali nieco z boku idealnie wyrównanych szeregów w galowych zielonoczarnych mundurach. Dalej zaś widać było podwójny szereg oficerów i członków załogi w czarno-złotych galowych uniformach, wyprężonych w postawie zasadniczej, prowadzący prosto do śluzy.

Henke odwróciła się do Honor z błyskiem w oczach.

— To twoja sprawka! — oznajmiła oskarżycielsko, korzystając z faktu, że zagłusza ją muzyka. — A ja dałam się nabrać!

— Nie moja. Pomysł był załogi. Ja tylko zgodziłam się, by Mac uprzedził ich, że jesteśmy już w drodze.

Henke otworzyła usta, zamknęła je bez słowa, przełknęła ślinę i odwróciła się. Po czym wyprostowała się i paradnym krokiem przemaszerowała do śluzy, przy której komandor Chandler oddała jej honory niczym na defiladzie. Mike odsalutowała równie bezbłędnie i nowa pierwszy oficer HMS Nike wyciągnęła dłoń dokładnie w chwili, gdy umilkła muzyka.

— Gratuluję, kapitan Henke. Będzie nam pani brakowało. W imieniu oficerów i załogi HMS Nike życzę pani dużych szybkości i udanych polowań.

— Dziękuję, komandor Chandler. — Kontralt Henke był głębszy niż zwykle. — Masz dobry okręt i dobrych ludzi, Eve. Opiekuj się nimi. I spróbuj trzymać kapitan z dala od kłopotów.

— Spróbuję, ma’am.

Chandler zasalutowała ponownie i odstąpiła w bok, robiąc przejście do śluzy. Rozległ się gwizd bosmański przysługujący dowódcy okrętu. Henke uścisnęła mocno dłoń Honor i nie oglądając się już, przekroczyła próg.


Pavel Young odwrócił się od okna, słysząc dzwonek. Poprawił kurtkę munduru i nacisnął przycisk otwierający drzwi do swej kwatery. Obecność wartownika z Royal Manticoran Marine Corps w korytarzu tym razem nie była częścią przywilejów należnych kapitanom okrętów. Teraz wartownik pilnował, by Young nie opuścił kwatery, stanowiąc symbol niełaski, a jego całkowicie pozbawiona wyrazu twarz świadczyła o zupełnie jednoznacznej opinii, jaką miał o pilnowanym. Young zacisnął usta, czując silniejszą falę gniewu i upokorzenia na widok antygrawitacyjnego fotela wlatującego z cichym buczeniem do pokoju.

Wypełniający go mężczyzna miał zaledwie dziewięćdziesiąt standardowych lat, czyli nie osiągnął nawet średniego wieku w społeczeństwie powszechnie używającym prolongu, ale istniały granice możliwości medycznych, a cielsko prawie wylewające się z fotela było ich pogwałceniem. Wieloletnie obżarstwo i opilstwo zaowocowały z jednej strony obleśnym wyglądem, z drugiej niemożnością ruchu o własnych siłach i katastrofalnym stanem zdrowia.

Fotel znieruchomiał na środku pomieszczenia i dziesiąty earl North Hollow utkwił w swym najstarszym synu spojrzenie małych, świńskich oczek tonących w fałdach tłuszczu.

— No — wysapał — tym razem się doigrałeś, co?

— Zachowałem się najlepiej, jak uważałem w konkretnych okolicznościach, ojcze — oświadczył sztywno Young.

Góra tłuszczu prychnęła pogardliwie.

— Takie farmazony zachowaj dla sądu! Spierdoliłeś sprawę i nie udawaj, że jest inaczej. Przynajmniej przede mną. A tym bardziej, skoro spodziewasz się, że i tym razem zdołam uratować twoją dupę!

Young z trudem przełknął ślinę. Sądził, że nie może być już bardziej przerażony, ale myśl, że tym razem ojciec nie zdoła mu pomóc, dowiodła, że się mylił.

— Tak już lepiej! — ocenił North Hollow i podleciał do okna. — Nie mogę uwierzyć, że okazałeś się aż tak głupi! Nie dość, że stchórzyłeś, to jeszcze wtedy, kiedy ta dziwka dowodziła! Cholera, mało miałeś przez nią kłopotów. Czego ty, kurwa, używasz zamiast mózgu?!

Podobnie jak jego pierworodny rzadko używał parlamentarnych określeń czy nazwiska, mówiąc o Honor Harrington, ale tym razem pogarda przepełniająca jego głos nie była skierowana pod jej adresem.

Pavel Young przygryzł wargi, czując świeżą falę złości. Wszyscy byli tacy mądrzy, nawet ojciec, a w rzeczywistości nic nie wiedzieli. No bo i skąd mogli wiedzieć, jak się czuje ktoś, kogo okręt jest ruchomym celem dla huraganu ognia rakietowego!

— Dwanaście minut! Dwanaście głupich minut! — wychrypiał grubas. — Wystarczyłoby, żebyś nic nie robił jeszcze tylko przez dwanaście minut, i byłbyś bohaterem jak reszta.

— Podjąłem najlepszą możliwą decyzję w istniejących okolicznościach. — Już mówiąc to, wiedział, że kłamie, a co gorsza, że to słychać.

Nawet teraz robiło mu się zimno na samo wspomnienie tego lodowatego, paraliżującego przerażenia graniczącego z paniką, które wówczas czuł.

— Pierdolisz! Stchórzyłeś i uciekłeś: taka jest prawda — warknął earl, ignorując czerwieniejącą nagle twarz syna, i ciągnął, mówiąc bardziej do siebie niż do niego. — Nie powinienem cię posłać do wojska… wiedziałem, że nie masz jaj i odwagi…

Young wytrzeszczył oczy, niezdolny wykrztusić słowa, a North Hollow westchnął i dodał:

— Tego się już nie zmieni! Przestań się prężyć i siadaj! — Pavel posłusznie wykonał polecenie. — Wiem, chłopcze, że mnie tam nie było. I wiem, że takie rzeczy się przytrafiają. Teraz najważniejsze jest wyciągnięcie cię z opresji. Mam parę haków, ale nie mogę nic zrobić, dopóki nie dowiem się, co dokładnie zaszło. Nie chodzi mi o wersję oficjalną, tylko o to, co myślałeś i co zrobiłeś. Muszę wiedzieć, jak naprawdę było. I nie opowiadaj mi pierdoł, bo tu chodzi o twoją głowę. Ja muszę znać prawdę!

— Rozumiem, ojcze — przyznał cicho Young.

— To dobrze. — Earl North Hollow poklepał go po kolanie i obniżył fotel, aż stanął on na dywanie. — W takim razie wszystko po kolei. Opowiedz mi, co się zdarzyło od chwili przybycia do systemu Hancock. Ocenę sobie podaruj, mnie interesują fakty.


Admirał Eskadry Zielonej Hamish Alexander, trzynasty earl White Haven, przyglądał się zaskoczony swemu młodszemu bratu i następcy siedzącemu po przeciwnej stronie przykrytego śnieżnobiałym obrusem stołu. Gospodarz — admirał sir James Bowie Webster, głównodowodzący Home Fleet, obserwował ich obu z niewesołą miną.

— Nie wierzę! — oznajmił w końcu White Haven.

Przebywał na orbicie Manticore mniej niż cztery godziny, gdy Webster zaprosił go na kolację na pokład swego okrętu flagowego HMS Manticore. Zaproszenie było nie do odrzucenia, a teraz poznał jego powody i czuł się jak ktoś, komu śni się szczególnie paskudny koszmar.

— Wiedziałem, że sytuacja jest zła, ale Caparelli słowem się nie zająknął, że aż tak zła — dodał Hamish.

— Nie wiedzieliśmy, że aż tak się pogorszy, gdy wysyłał ci ostatnie meldunki o sytuacji i rozkaz powrotu. — William Alexander powiedział to prawie przepraszająco. — Był jasne, że straciliśmy Wallace’a i jego ludzi, ale nie wiedzieliśmy, że Zjednoczenie Konserwatywne także przyłączy się do opozycji.

— Cholera, Willie: musimy teraz uderzyć na Haven! Republika rozłazi się na naszych oczach! Zająłem Chelsea bez jednego strzału! Ale jeśli damy im czas na zrobienie porządku… — Hamish nie dokończył, a William wzruszył ramionami.

— Nas nie musisz o tym przekonywać, Hamish — przypomniał łagodnie. — Książę wykorzystuje wszystkie długi wdzięczności i informacje zebrane w ciągu ostatnich pięćdziesięciu lat, ale opozycja jak na razie ostro się stawia. Sądzę, że liberałowie sami siebie przekonali, że mają do czynienia z prawdziwymi reformatorami Republiki. Co do postępowców, to wątpię, by Gray Hill czy lady Descroix rozpoznali zdrowy rozsądek, nawet gdyby ich ugryzł, ale przekonali resztę tych durniów, że Haven pozostawione samo sobie ulegnie samodestrukcji.

— Pieprzenie! — White Haven odstawił filiżankę tak energicznie, że kawa wylała się z niej na podstawek. — Czy nikt z nich nie zna historii, do cholery?!

— A po co? — warknął poirytowany William. — Znajomość historii nie jest niezbędna, by być w parlamencie, a poza tym nie jest ani modna, ani istotna.

— Idioci! — ocenił z uczuciem Hamish i wstał.

Zapadła chwila ciszy. White Haven obszedł szybkim krokiem kabinę i dopiero potem się odezwał:

— To podręcznikowa sytuacja: rząd Republiki od dziesięcioleci był potencjalnym zagrożeniem, które w końcu musiało stać się faktem, ale Komitet Bezpieczeństwa Publicznego to coś jeszcze gorszego. Prawda, nie propagandowe bzdury, jest taka, że są z nich tacy sami reformatorzy jak z przywódców Zjednoczenia Konserwatywnego, tylko że do tego są bezwzględni i energiczni. Wywiad informuje o rozstrzelaniu ponad dziesięciu admirałów! Jeżeli nie rozbijemy ich, nim skończą u siebie porządki i umocnią swą władzę, to będziemy mieli do czynienia z czymś znacznie bardziej niebezpiecznym niż Harris i jego banda.

— Przynajmniej odstrzelą większość doświadczonych dowódców.

Słowa Williama nie brzmiały przekonująco nawet w jego własnych uszach.

White Haven, słysząc to pobożne życzenie, prychnął pogardliwie.

— Nigdy nie doczytałeś do końca wykładu o Napoleonie, co? — spytał retorycznie i wyjaśnił ze złośliwym uśmieszkiem. — Napoleon stworzył armię, która podbiła większość Europy, awansując poruczników i sierżantów na generałów i pułkowników. W tych czasach popularne było powiedzenie, że każdy żołnierz nosi buławę marszałkowską w plecaku, bo faktycznie każdy mógł awansować z racji zasług, a nie rodowych koligacji. Najpierw co prawda trzeba było wyrżnąć arystokrację, ale to już było zmartwienie arystokracji. Przenosząc to na obecne warunki: legislaturzyści przestali istnieć w dosłownym sensie tego słowa. Fakt, nowe władze wiele tracą, zabijając starych oficerów, ale równocześnie dają realną szansę dostania się na sam szczyt wszystkim, dla których dotąd ta droga była zamknięta. A ostatnie, czego nam trzeba, to Ludowa Marynarka dowodzona przez oficerów, którym zależy na zwycięstwie z osobistych powodów.

— A do tego należy dodać jeszcze jeden, kto wie czy nie najważniejszy czynnik motywacyjny — wtrącił Webster. — Zwykły ludzki strach. Jak to dawniej mawiano: wróć z tarczą albo na tarczy. Nie ma wątpliwości, że każdego, kto przegra, czeka los Parnella i że nowy reżim nie będzie z tego robił tajemnicy. Niech to! Parnell był wrogiem i nienawidziłem systemu, dla którego walczył, ale, do cholery, zasługiwał na lepszy koniec!

— Zasługiwał! — zgodził się White Haven, siadając ciężko na swoim krześle. — I był dobry, Jim. Lepszy niż sądziłem. Miałem go jak na strzelnicy w Yeltsinie, a on nie miał pojęcia, że tam jestem, ani nie wiedział, czym dysponuję, dopóki nie zacząłem strzelać. A mimo to zdołał uciec z prawie połową okrętów. A potem jego własne władze rozstrzelały go „za zdradę”!

Westchnął ciężko, upił łyk kawy, uważając, by nie poplamić munduru, i dopiero gdy odstawił filiżankę, spytał:

— No dobra, Willie: obaj z Jimem rozumiemy problemy rządu, ale czego właściwie po mnie oczekujesz? Wszyscy wiedzą, że popieram politykę centrystów i to nie dlatego, że mój młodszy brat jest w rządzie. I prawdę mówiąc, wątpię, czy jestem w stanie przekonać do swych racji kogoś z tych durniów, z którymi nie udało się tobie czy księciu.

— Obawiam się, że chodzi o twoje talenty dyplomatyczne — wyjaśnił z pewną niechęcią William. — I obawiam się również, że zostaniesz zaangażowany w całą sprawę bardziej niż sądzisz.

— Ja?! A to niby dlaczego?

White Haven spojrzał pytająco na Webstera. Ten wzruszył wymownie ramionami i obaj skupili uwagę na młodszym Alexandrze.

— Ano ty — westchnął William. — A to dlatego, że wiem coś, czego nie powinienem. Otóż wyznaczono skład sądu na proces Younga.

— Najwyższy czas! — ucieszył się Hamish i zamilkł, bo coś w głosie brata zaczęło go niepokoić.

Przyglądający mu się ponuro William przytaknął.

— Znalazłeś się w składzie tego sądu, Hamish — potwierdził. — Gorzej: jesteś jego przewodniczącym!

— O cholera! — jęknął Webster.

White Haven milczał przez długą chwilę, spoglądając z głębokim namysłem na brata, a gdy w końcu się odezwał, mówił niezwykle wolno i wyraźnie.

— Jestem gotów zrobić wiele dla Allena Summervale’a, Willie, ale istnieją jakieś granice. Możesz mu powiedzieć, że skoro znalazłem się w składzie sądu, to wydam wyrok na podstawie przedstawionych dowodów i tylko na tej podstawie, nawet jeśli oskarżonym będzie takie gówno jak Young.

— I nikt nie spodziewa się, że postąpisz inaczej! — warknął William, po czym uspokoił się z widocznym trudem. — Przepraszam, Hamish, ale to wszystko… widzisz, to nie o to chodzi. Nie chcemy w żaden sposób wpływać na twoją decyzję w sprawie Younga, ale ostatnią rzeczą, która jest nam i tobie potrzebna, to to, żebyś poszedł na tę rozprawę nie uświadomiony.

— Że co proszę?

— Wiem, że procedura wyboru sędziów ma zapobiec faworyzowaniu jakiegokolwiek stanowiska przez sąd — i jak dotąd idealnie się sprawdzała. Ale tym razem efekt trzeciego losowania — pierwsze dwa trzeba było unieważnić z uwagi na to, gdzie znajdowali się wybrani — jest taki, że gorszy nie może być. Oprócz ciebie wybrani zostali: Sonja Hemphill, Rex Jurgens i Antoinette Lemaitre.

— O kurwa! — jęknął cichutko Webster, a White Haven wytrzeszczył z niedowierzaniem oczy, niezdolny wykrztusić słowa.

— A pozostała dwójka? — spytał wreszcie po długim jak wieczność milczeniu.

— Thor Simengaard i admirał Kuzak.

— Hm… — White Haven założył nogę na nogę i potarł czoło. — Theodosia Kuzak to zwierzę całkowicie apolityczne. Będą ją interesowały tylko i wyłącznie dowody… Simengaard jest większą niewiadomą, ale jeśli będzie się kierował uprzedzeniami, to wystąpi przeciw Youngowi. Fakt, nie znam dowodów, ba: oficjalnie nie wiem nawet, jakie są zarzuty, ale wątpię, by z jakichkolwiek przyczyn Simengaard chciał wybielać Younga. To nie w jego stylu…

— Czyli zostaje tamtych troje — dodał William. — A North Hollow robi co może, by uratować pierworodnego. Wątpię, żebym się mylił, choć chciałbym, żeby tak było… Sądzę, że wymusi na swojej partii pozostanie w opozycji do czasu ogłoszenia wyroku. A być może obejmie to także liberałów i postępowców. Nie dość, że ci durnie mogą uznać to za okazję do obalenia rządu mimo poparcia Korony dla jego polityki, to jeszcze to ścierwo, z tego co słyszałem, ma kompromitujące materiały na temat wielu parlamentarzystów. Nie zawaha się użyć szantażu, by uratować syna…

— On naprawdę jest taki mocny? — spytał Webster.

— Jim! Po tylu latach jako Pierwszy Lord Przestrzeni powinieneś to wiedzieć! — jęknął William. — O tym, że decyduje za swoją partię, wiedzą wszyscy. A na temat tego, ilu się boi tej kupy tłuszczu, krąży dość plotek, by było w nich sporo prawdy. Zaś co do tego, że użyje wszystkich sposobów, nie zważając na konsekwencje, nie ma cienia wątpliwości, bo istnieje dlań tylko jedna ważniejsza rzecz od życia syna: jego własne życie. Reszta jest bez znaczenia.

Webster pokiwał głową na znak zgody, nie kryjąc obrzydzenia.

— Jak uważasz, Willie: jak się za to zabierze? — spytał Hamish.

— Dokładnie jeszcze nie wiemy. W tej chwili domaga się, by odstąpiono od postawienia Younga przed sądem, ale musi zdawać sobie sprawę, że to mu się nie uda. Jej Wysokość zupełnie jasno przedstawiła swoje stanowisko, a liczy się z nim bardzo wiele osób niezależnie od tego, czy są z opozycji czy nie. Jego doradcą jest Janacek i to nas martwi, bo choć to stary reakcjonista i kawał upartego gnoja, to zna się na wewnętrznych mechanizmach funkcjonowania Królewskiej Marynarki tak jak North Hollow na zakulisowych gierkach parlamentarnych. I wie, jak je wykorzystać. Uważam, że teraz ustala jedynie wyjściową pozycję do targów, ale podejrzewam, że wspólnie wykombinują coś skuteczniejszego. Możesz być tego pewien.

— I ja mam być przewodniczącym sądu? — upewnił się White Haven. — Cudownie.

— I ty masz być przewodniczącym — potwierdził William. — Nie zazdroszczę ci i nawet nie będę próbował sugerować, jak powinieneś postąpić. Nie chodzi o to, że usiłowałbyś urwać mi za to głowę, ale o to, że nikt w tej chwili nie wie wystarczająco dużo, by móc radzić cokolwiek sensownego. Zanosi się jednak na jedną z najgorszych przepychanek, jakie pamiętam, i nic nie wskazuje na to, że sytuacja się poprawi. A musisz mieć świadomość, że ten przeciwnik wyznaje zasadę „wszystkie chwyty dozwolone”.

— „Przepychanka” to zgrabny eufemizm na określenie tej chamskiej bójki w gównie, która już się zaczęła. — Hamish z namysłem studiował noski swoich wyglansowanych do połysku butów. — Wychodzi na to, że dosięgnęła mnie sprawiedliwość dziejowa. Widać na to zasłużyłem.

Pozostali spojrzeli nań zaskoczeni, nie rozumiejąc nic z ostatniej wypowiedzi.

— Mógłbyś to może wyjaśnić? — zaproponował Webster.

— Przecież to ja zaproponowałem wysłanie na stację Hancock Sarnowa i Harrington jako jego kapitana flagowego.

— Mnie też się spodobał ten pomysł. A biorąc pod uwagę przebieg wydarzeń, całe szczęście, żeśmy ich tam wysłali.

— Prawda. Ale gdybym nie wpadł na ten pomysł, nie byłoby tego całego pasztetu. A propos: jak Sarnow się czuje?

— Wygląda gorzej niż źle, ale lekarze są zadowoleni — odparł Webster. — Stracił obie nogi tuż pod kolanami i odniósł poważne obrażenia wewnętrzne, ale twierdzą, że dobrze reaguje na leki i na proces przyspieszonego leczenia. Prawdę mówiąc, niczego podobnego nie zauważyłem, ale lekarze o tym zapewniają. Naturalnie potrwa to wiele miesięcy, ale ponoć mają mu całkowicie zregenerować nogi.

— Dobrze, że się nadaje do regeneracji — mruknął White Haven. Przez kilka następnych sekund nikt nie przerywał milczenia. — Dobra, Willi, zostałem ostrzeżony. Powiedz księciu, że zrobię co będę mógł, by ograniczyć polityczne reperkusje procesu, ale jeżeli wina zostanie udowodniona, nie ma takiej możliwości, żebym Younga uniewinnił. Jeśli to pogorszy sytuację polityczną, będzie mi przykro, ale nic na to nie poradzę.

— Wiem o tym, uparciuchu — uśmiechnął się smętnie William. — Wiedziałem, zanim się tu zjawiłem, że tak właśnie powiesz.

— Ja myślę, że wiedziałeś. — White Haven spojrzał na chronometr i wstał. — No dobra, jestem ostrzeżony, a teraz choć szkoda mi opuścić tak szacowne osobistości, panowie wybaczą; od prawie czterech miesięcy nie widziałem Emily, a w White Haven niedługo zacznie świtać. Pozwolicie, że się pożegnam…

— Odprowadzę cię na pokład hangarowy — zaproponował Webster.



ROZDZIAŁ VI

Honor spacerowała po kabinie niczym drapieżnik po klatce, poruszając się szybko i gwałtownie. Z całej jej postawy emanowały złość i frustracja wywołane bezsilnością. Nimitz obserwował ją ze swej wyściełanej grzędy, poruszając samym koniuszkiem ogona; MacGuiness po nieudanej próbie nawiązania rozmowy wykonał odwrót strategiczny do kuchni. Honor doskonale wiedziała, dlaczego to zrobił, co jedynie nasiliło jej uczucia, choć nie były skierowane przeciw niemu.

Westchnęła i opadła na siedzisko pod panoramicznym oknem. Wychodziło ono nie na stację, lecz na otwartą przestrzeń, a na orbicie Manticore zawsze było coś ciekawego do oglądania. Roztaczał się stąd piękny widok na gwiazdy, orbitalne magazyny i platformy przeładunkowe. Oraz naturalnie na wszystkie przelatujące w pobliżu statki i okręty. Olbrzymie receptory energii słonecznej wyglądały niczym odległe klejnoty, gdy błyszczały w promieniach słońca, kontrastując z Thorsonem, księżycem Manticore, lśniącym niczym srebrny krąg, przelatującym przez jej pole widzenia, jako że HMS Hephaestus znajdował się na geosynchronicznej orbicie. Normalnie siedziałaby wgapiona w okno godzinami, będąc pod wrażeniem na poły hipnotycznego baletu wszechświata. Teraz jednakże nawet tak wspaniały widok nie był w stanie poprawić jej nastroju.

Skrzywiła się z niesmakiem i przeczesała palcami włosy. Dwa dni po kolacji w „Cosmo” Admiralicja wydała oficjalny raport podsumowujący bitwę o Hancock i godzinę później Honor była zmuszona rozkazać George’owi Monetowi, oficerowi łącznościowemu HMS Nike, by przestał przyjmować nieurzędowe połączenia, bowiem był to jedyny sposób powstrzymania lawiny propozycji i próśb o udzielenie wywiadu. Atmosfera była gorsza niż po powrocie z placówki Basilisk czy systemu Yeltsin; nawet po Basilisku nie było tak wrednej, politycznej otoczki wypełniającej komentarze w mediach. Po oficjalnym ogłoszeniu na konferencji prasowej zwołanej przez Admiralicję wieści o postawieniu Younga przed sądem wojennym dziennikarze poczuli krew i zaczęło się.

Honor nigdy nie przepadała za dziennikarzami — nie podobało jej się upraszczanie i trywializowanie wszystkich informacji, wieczna pogoń za sensacją i ignorowanie podstawowych zasad uprzejmości. A często i mijanie się z prawdą — jak długo nie groziło to przegranym procesem. Przyznawała, że są potrzebni i że wolność słowa jest ważna, ale wszystko miało swoje granice, a ta banda chamów zachowywała się tak, jakby była najważniejsza i wszechwiedząca. Ustawa o prywatności przyjęta przez parlament w czternastym roku Po Lądowaniu z reguły skutecznie zapobiegała brutalnym ingerencjom przedstawicieli mediów w życie innych ludzi (co na przykład tolerowała do przesady Liga Solarna), ale w tym przypadku puściły im wszystkie hamulce. Wiadomość o procesie spowodowała samonapędzające się szaleństwo; najwyraźniej wszystkie stacje gotowe były ryzykować przegrane i kosztowne procesy o naruszenie prywatności, byle tylko ich reporterzy zdobyli pierwsi jakąkolwiek nową informację.

Polowanie obejmowało wszystkich członków załogi Nike, bo sucha treść komunikatu Admiralicji nie dawała zbytnich możliwości do snucia spekulacji, ale głównym celem była Honor. Proces zapowiadał się na spektakularne wydarzenie, ale nie tylko informacje o przebiegu bitwy czy o wydarzeniach bezpośrednio związanych z postawieniem Youngowi zarzutów były dla dziennikarzy interesujące. Wszystkie szczegóły z jej przeszłości (i Younga), których byli w stanie się dogrzebać, zostały wyciągnięte na światło dzienne i opublikowane, naturalnie najczęściej z błędnymi analizami i regularnie pozbawionymi podstaw spekulacjami. Część faktów przy okazji podano błędnie. Każda plotka wskazująca na zadawnioną wrogość między nią a Youngiem stawała się sensacją z prawdziwego zdarzenia. Bardziej przedsiębiorczy dziennikarze udali się na Sphinxa, by grzebać w jej dzieciństwie, a najbezczelniejszy dostał się do kliniki rodziców, udając, że jest pacjentem. Zasypywał ich gradem osobistych, bezczelnych pytań, póki rozsierdzona rodzicielka Honor nie wezwała policji i nie kazała go aresztować pod zarzutem naruszenia prywatności i próby oszustwa. Honor, gdy się o tym dowiedziała, zalała nagła krew, a stan ten nie poprawił się zbytnio, jako że jej własne położenie było jeszcze gorsze. Połowa dziennikarzy z Manticore oblazła Hephaestusa, kryjąc się po kątach niczym pająkojaszczurki ze Sphinxa i czatując na moment, gdy postawi stopę na terenie stacji.

Cała sytuacja w równym stopniu ją przerażała co złościła. I to nie tyle z powodu nachalności dziennikarzy, ale rażącej stronniczości relacji. Media zrobiły z tej sprawy coś w rodzaju walki gladiatorów, zupełnie jakby proces stał się katalizatorem krystalizującym społeczne niepokoje. Rosnąca od ponad pół wieku obawa przed Republiką, radość i ulga po pierwszych wygranych bitwach i niepewność wywołana obecnym kryzysem politycznym, który dla większości zwykłych obywateli był niezrozumiały, wszystko to ujawniało się przy okazji jednego wydarzenia: procesu Younga… i skupiło na niej. Reporterzy, analitycy, naukowcy czy zwykli przechodnie — wszyscy zajmowali zdecydowane stanowiska. A ona znajdowała się w samym centrum wydarzeń i nie mogła się z niego wycofać.

Nie zaskoczył jej sposób, w jaki przedstawiały ją media kontrolowane przez opozycję czy Hauptman Cartel, ale ośrodki prorządowe, dla których była bohaterką w jak najbardziej pozytywnym znaczeniu tego słowa, były jeszcze gorsze. Kiedy słyszała pod swoim adresem określenia w stylu: „najodważniejszy oficer Królewskiej Marynarki”, zaczynały ją boleć zęby, ale najgorsze było to, że z większości materiałów wyłaniał się obraz niepokalanej dziewicy w lśniącej zbroi, która była biczem bożym na „ignorantów z opozycji”. Wszyscy analitycy zgodni byli co do jednego: proces albo obali rząd albo wzmocni jego pozycję w dyskusji o wypowiedzeniu wojny. A na dodatek przed parlamentem odbyły się masowe demonstracje zwolenników wojny wymachujących jej podobiznami.

Był to koszmar, a ona była więźniem na własnym okręcie od momentu ogłoszenia całej sprawy, ponieważ obiecała królowej, że nie będzie z dziennikarzami dyskutowała o zarzutach postawionych Youngowi. Nawet gdyby nie złożyła tej obietnicy, Pavel Young był ostatnią osobą, o jakiej miała ochotę rozmawiać z kimkolwiek, a dziennikarze ostatnimi ludźmi, z którymi miałaby ochotę rozmawiać o czymkolwiek. Natomiast rozmowa o własnych dokonaniach byłaby prawie równie niesmacznym samochwalstwem. No i nie lubiła kamer.

W dodatku nadal nie była do końca przekonana, że jest atrakcyjną kobietą, choć Paul poczynił olbrzymie postępy w przekonaniu jej, że nie jest koniopodobną, chudą i długą istotą płci żeńskiej zasługującą na miano kobiety jedynie z braku lepszego określenia. Racjonalnie rzecz biorąc, Honor wiedziała, że Paul ma rację, ponieważ jej twarz należała do tych, które pięknieją w miarę dojrzewania. Pokolenie, do którego należała, zostało poddane procesowi prolongu naprawdę wcześnie, więc zmiany w rysach twarzy następowały wolno i dla niej niezauważalnie. Przekonanie o własnej brzydocie było w niej zakorzenione od wielu lat, a Tankersleya znała ledwie parę miesięcy, toteż nic dziwnego, że nie przyjmowała do wiadomości jego słów, że jest „piękna”, mimo że dzięki Nimitzowi wiedziała, że Paul naprawdę tak uważa. Jeśli ktoś całe życie uważał się za brzydkie kaczątko, nie uwierzy szybko w to, że jest łabądkiem, a ona była o tym pierwszym dogłębnie przekonana. Stąd na każdym zdjęciu i hologramie wyglądała nienaturalnie i nieatrakcyjnie — sztywniała bowiem, ledwie ktokolwiek wycelował w nią obiektyw.

Cała ta sytuacja była parszywa i nieuczciwa. Nie powinno bowiem być tak, że zmuszona zostaje do zamknięcia się w dobrowolnym areszcie domowym tylko dlatego, by uniknąć bandy natrętnych chamów nadętych własną ważnością i aroganckich do granic możliwości, którzy chcieli z niej zrobić głównego gracza w politycznej rozgrywce zagrażającej istnieniu Królestwa. I to tylko po to, żeby podnieść „oglądalność” swoich programów. Określenie to było zresztą równie obrzydliwe jak ich maniery. W dodatku część z tych „świń z diabelskiego stada”, jak ich ktoś kiedyś trafnie nazwał, robiła z niej makiaweliczną intrygantkę marzącą o tym, żeby „dopaść” biedną sierotę, czyli Younga. Zupełnie jakby to, że był tchórzem, było jej winą i…

Cichy, ale groźny pomruk Nimitza wyrwał ją z coraz bardziej ponurych myśli. Pomruk przeszedł w syk, a treecat usiadł, kładąc uszy i wysuwając pazury, gotów do ataku. Czym prędzej wstała i zdjęła go z grzędy, tuląc do siebie i uspokajając. Powoli opuściło go napięcie — przestał syczeć, za to fuknął ze złością, tym razem pod jej adresem. Pociągnęła go lekko za ucho i uśmiechnęła się, gdy w odpowiedzi pogładził ją delikatnie chwytną łapą po policzku. Dzięki istniejącej między nimi więzi wiedziała, że jest nieszczęśliwy i zły na tych, którzy zatruwają jej życie, i na własną bezsilność. Wtuliła nos w miękkie futro, starając się ze względu na niego i na siebie myśleć o czymś przyjemniejszym, co nie bardzo jej się udało.

Reporterzy polowali bowiem także na niego, albo nie pojmując, albo nie zważając na to, że jako empata reagował szczególnie silnie na ich mentalność drapieżników-ścierwojadów polujących całym stadem. I to był kolejny powód jej dobrowolnego aresztu. Gdyby poprzedniego dnia wracając na okręt, miała ze sobą Nimitza, raczej nie zdołałaby nad nim zapanować, kiedy przed głównym tunelem łączącym okręt ze śluzą dopadli ją dziennikarze…

Treecaty były istotami prostolinijnymi i nie obciążonymi jakimiś głupawymi normami społecznymi nie pozwalającymi dać natrętowi po pysku. Pomimo niewielkich rozmiarów były także niezwykle groźne w walce, a Nimitz już walczył z ludźmi. Niestety nagranie, które znali wszyscy mieszkańcy Graysona, nie dotarło na Manticore i większość tych nadętych durniów traktowała go jak żywą maskotkę. Pierwsze spotkanie Nimitza z prześladowcami jego „osoby” zakończyłoby się w związku z tym rzezią tychże prześladowców. Honor zdołała się przebić przez zasadzkę i dotrzeć do wylotu tunelu, gdzie najbardziej nachalni z pismaków wpadli na wzmocnioną wartę Marines. Eve Chandler i Thomas Ramirez podwoili warty przy wejściach do korytarzy, ledwie dowiedzieli się o komunikacie Admiralicji. A wartownicy wykonali swoje zadanie z większą energią niż taktem: najbezczelniejsi z bandy goniącej Honor, którzy na chama próbowali dostać się za nią do korytarza, odnieśli niezbyt poważne, za to zdecydowanie bolesne obrażenia tak na ciele, jak i na sprzęcie, bo kilka kamer nadawało się już tylko na złom. Najbardziej nachalny zaś doznał trwalszych strat w uzębieniu, gdy przypadkiem uderzył o kolbę karabinu pulsacyjnego. Marines przy tym rozegrali to tak sprawnie, że ani kamery reporterów, ani kamery stacji nie zdołały w powstałym zamieszaniu zarejestrować, kto kogo czym i gdzie walnął. A świadków jakoś nie było…

Ponieważ z jednej strony miała ochotę im podziękować, a z drugiej powinna udzielić nagany, nie zrobiła nic.

Posadziła Nimitza z powrotem na grzędzie i przespacerowała się po kabinie, spokojniej już analizując sytuację. A przedstawiała się ona zgoła nienormalnie: była kapitanem okrętu wojennego Jej Królewskiej Mości, a nie jakimś oprychem ukrywającym się przed policją! I powinna być w stanie swobodnie…

Przerwał jej melodyjny sygnał, więc odwróciła się ku drzwiom z grymasem, którego nie powstydziłby się rozzłoszczony Nimitz. Sygnał rozległ się ponownie, wzięła głęboki oddech i stłumiła odruchowy, bezsensowny gniew. W końcu gdzie jak gdzie, ale na pokład okrętu Jej Królewskiej Mości dziennikarze nie zdołali się wedrzeć, o czym paru mogło zaświadczyć siniakami, więc nie musiała wściekać się na każdego, kto próbował się z nią zobaczyć. Uśmiechnęła się na wspomnienie obrazu wycofujących się po spotkaniu z Marines pismaków i przeczesała palcami sięgające ramion włosy, próbując nadać im choć pozory fryzury. Podeszła do biurka, na którym znajdował się interkom.

— Tak? — Głos jej brzmiał uprzejmie i chłodno, a nawet prawie normalnie.

— Kapitan Tankersley, ma’am — zameldował wartownik i oczy Honor rozbłysły radośnie.

— Dziękuję, O’Shaughnessy — powiedziała, nie kryjąc zadowolenia.

I otworzyła drzwi.

Tankersley przekroczył próg i zaparł się, widząc, że Honor zbliża się do niego długimi krokami, znacznie szybciej niż zwykle. Drzwi ledwie zdążyły się zamknąć, gdy miał ją w ramionach. Słysząc jej pełne ulgi westchnienie, roześmiał się cicho. Oparła podbródek o jego beret i także się uśmiechnęła — była wyższa o głowę, więc może i wyglądali dziwacznie, ale w tej chwili nic ją to nie obchodziło.

— Powinnaś zobaczyć tę bandę koczującą na korytarzu obserwacyjnym — powiedział, gładząc ją po plecach. — Myślę, że od wczoraj przybyły posiłki.

— Serdeczne dzięki za informację — burknęła, odwzajemniając uścisk, i pociągnęła go na fotel.

Przez moment przyglądał się jej z namysłem, potem ujął jej podbródek i roześmiał się cicho.

— Biedactwo — ocenił. — Naprawdę cię wkurzyli?

— To dość łagodne określenie — odparła szorstko, ale widać było, że jego obecność znacznie poprawiła jej nastrój.

Fotel był szeroki, toteż oboje się na nim zmieścili, a raczej troje, bo Nimitz natychmiast skorzystał z okazji i usadowił się najpierw na oparciu, a po paru sekundach na kolanach Paula, wyciągając się wygodnie i opierając łeb na udzie Honor. Gdy Tankersley go pogłaskał, kabinę wypełniło niskie, pełne zadowolenia mruczenie.

— Śledziłaś cały ten cyrk? — spytał po chwili Paul.

— A po co? — prychnęła.

Uśmiechnął się ze zrozumieniem, ale jego oczy pozostały poważne.

— Robi się coraz gorzej — ostrzegł. — North Hollow wyje publicznie, a pewne okazy podgatunków zasiadających w Izbie Lordów wtórują mu, udając jak zwykle „anonimowe źródła”. Próbują przedstawić całą sprawę jako twoją prywatną zemstę, choć nie wiadomo za co, połączoną z dążeniem rządu do ukarania Zjednoczenia Konserwatywnego za przejście do opozycji w kwestii wypowiedzenia wojny. Co Zjednoczenie zrobiło, ma się rozumieć, jedynie i wyłącznie z powodu niewzruszonych zasad moralnych.

— Cudownie! — zamknęła oczy, wzięła głęboki oddech i spytała: — Nie sądzę, by ktokolwiek zająknął się o tym, co Young mi zrobił?

— Część mediów omawia to całkiem szeroko, ale naturalnie nie te, które go bronią. Znasz Crichtona, domorosłego specjalistę militarnego Fundacji Palmera?… Możesz się krzywić, bo są powody. Otóż ten zdolny do wszystkiego dyletant głosi, iż Young jest prawdziwą ofiarą, bo Admiralicja próbowała go przygwoździć od czasu placówki Basilisk. Według jego wersji, za którą wystawił High Ridge’owi i reszcie słony rachunek, biedny Young mający niesprawny okręt został kozłem ofiarnym Admiralicji i rządu, kiedy musiał poddać go naprawom. Oczywiście ani przecinka o tym, że próbował podłożyć ci jak największą mógł świnię, czy o tym, że jego lenistwo i nieudolność miały znaczący wpływ na sytuację, z którą musiałaś sobie poradzić. Tak naprawdę, jakbyś nie wiedziała, groźną sytuację w systemie Basilisk stworzyło karygodne zaniedbanie Admiralicji, która przydzieliła na tak ważną placówkę jedynie dwa okręty, z czego jeden ledwie zdolny do lotu.

— Ale łgarstwo! Warlock nie miał żadnych poważnych usterek, a słaba obsada była wynikiem postępowania Janaceka!

— No i co z tego? Nie spodziewasz się chyba, że przyznają się, iż to oni sami stworzyli całe to bagno przez własną krótkowzroczność i głupotę?! Zwłaszcza że wszyscy po tamtej stronie nadal obwiniają cię o to, że rząd wniósł poprawki do Aktu o Przyłączeniu po tym, jak cała sprawa omal nie zakończyła się utratą terminalu. Ty to masz podejście do polityków.

Ponieważ rozumiała, dlaczego mówił tak lakonicznie i lekko, znając fakty, nie protestowała.

— Posłuchaj — oświadczyła — jeśli ci to nie robi różnicy, wolałabym w ogóle na te tematy nie rozmawiać. Są ciekawsze sposoby marnowania czasu, a ja nawet nie chcę myśleć o tych kłamstwach czy o Youngu.

— W porządku — zgodził się z tak tragicznym westchnieniem, że pocałowała go w nagrodę. — Zresztą, prawdę mówiąc, nie przyszedłem, by o tym dyskutować. Przyszedłem, żeby cię gdzieś zaprosić.

— Co proszę?!

— Musisz stąd wyjść, bo zaczniesz wariować. Mam na myśli nie tylko kabinę, ale okręt. Musisz to wszystko zostawić za sobą i odprężyć się. I dlatego, jak zwykle zresztą pomysłowo, znalazłem miejsce, które idealnie się do tego nadaje. I w którym nie ma prawa znaleźć się choćby pół dziennikarza.

— Tak? To pewnie coś równie atrakcyjnego jak stacja meteo na wyspie Sidham?!

Tankersley parsknął śmiechem — stacja ta znajdowała się za kręgiem polarnym Sphinxa i była chyba najbardziej oddalonym od innych ludzkich siedzib, zapomnianym przez Boga i ludzi miejscem na wszystkich trzech planetach systemu.

— Nie sądziłem, że jesteś aż tak zdesperowana. Ale rzeczywiście mam na myśli wyspę. Co powiesz na wypad na Kreskin Field?

— Kreskin Field?

Honor nagle usiadła prosto, a oczy rozbłysły jej radośnie, czemu trudno się było dziwić: była to baza lotnicza Akademii Królewskiej Marynarki na wyspie Saganami.

— Przecież mówię. Plan lotu wypiszę tylko na siebie, a w akademii nikt nie piśnie o tobie słowa, jak długo nie zaczniesz rozrabiać. Ta banda hien nie będzie miała pojęcia, gdzie jesteś, a trochę słońca ci nie zaszkodzi. No i ktoś od miesięcy mi opowiada, jak to dobrze pilotuje prymitywne samoloty i inne podobne wynalazki.

— Taak? — zdziwiła się uprzejmie. — Samochwała na moim okręcie?!

— To nie ty? — Paul podrapał się w czoło. — To pewnie musiała być Mike. Ale dokładnie pamiętam, jak ktoś się przechwalał, że masz rekord akademii w przelocie na lotni. Powiadasz, że nie masz?

— Oczywiście, że mam, sklerozo, tylko się tym nie chwaliłam — obruszyła się, częstując go łokciem w żebra, ale spodziewał się tego i zdołał zablokować cios.

— Mam co do tego poważne wątpliwości — oświadczył z zadęciem. — Z moich długoletnich obserwacji wynika, że osoby niewysokie i konkretnie zbudowane znacznie lepiej pilotują maszyny pozbawione pokładowej grawitacji niż osobniki niekoniecznie chude, ale długie.

Honor zachichotała, kolejny raz zaskoczona zdolnością Paula do prawienia złośliwości nie wywołujących jej irytacji.

— To wyzwanie, kapitanie Tankersley?

— Skądże znowu! To tylko propozycja przyjacielskiego współzawodnictwa w celu sprawdzenia, kto jest naprawdę lepszy. Fakt, mam nad tobą przewagę: nie dość, że należę do tych niewysokich a konkretnie zbudowanych, to jeszcze latałem nie tak dawno.

— Aaa! Trenowaliśmy po cichu! Ładnie to tak?

— Pewnie, że ładnie: wszystko dla zwycięstwa. Interesuje cię to?

— Lotnie, szybowce czy samoloty? — spytała zwięźle.

— Lotnie i szybowce są zbyt bierne, a poza tym wtedy ty miałabyś przewagę. Rozmawiałem z kontrolerem Kaskin i uzgodniłem, że przygotują nam dwa Javeliny.

— Javeliny! — W oczach Honor było tyle radości, że Paul wyszczerzył się z zadowolenia.

Javelin był celowym anachronizmem technicznym używanym do nauki zaawansowanego pilotażu i wyrobienia zmysłu taktycznego, czyli świadomości, gdzie w stosunku do własnej jednostki znajduje się przeciwnik w rzeczywistych warunkach trójwymiarowej przestrzeni. Był to jednomiejscowy samolot odrzutowy o zmiennej geometrii płata, bez sztucznej grawitacji, za to z niesamowitym zapasem mocy silnika. Dlatego też był niewielki, szybki i bardzo zwrotny, a instruktorzy twierdzili nie bez podstaw, że latanie na nim jest lepsze od seksu. Honor dopiero ostatnio zaczęła zmieniać zdanie na ten temat, ale i tak uważała, że jest następną najlepszą po seksie rzeczą.

— Javeliny — potwierdził Tankersley i dodał: — I zgodzili się na tankowanie w powietrzu, jeśli będziemy chcieli dłużej polatać.

— Jak, na litość boską udało ci się załatwić maszyny na tak długo?! Do polatania na Javelinach zawsze jest kilometrowa kolejka!

— Sława ma swoje plusy. Powiedziałem, z jaką to znakomitością Królewskiej Marynarki chcę polatać. Ledwie powstrzymałem kontrolę lotów od rozwinięcia czerwonego dywanu. I proszę mi się tu nie rumienić — jesteś znakomitym oficerem. Więc jak będzie, lady Honor? Przyjmujesz zaproszenie?

— Oczywiście! — Zerwała się z Nimitzem w objęciach. — Chodź Stinker: trzeba komuś pokazać, kto naprawdę potrafi latać!



ROZDZIAŁ VII

Honor otworzyła przepustnice i ściągnęła drążek na siebie, wznosząc się ostrą świecą w niebo. Obie turbiny zawyły, wprawiając płatowiec w lekkie drżenie, i przeciążenie wbiło ją w fotel, wywołując elektryczny ogień w sztucznych nerwach lewego policzka. Wrażenie było dziwne, ale nie bolesne, więc mogła bez trudu skoncentrować się na elektronicznych symbolach wyświetlanych na wewnętrznej stronie wizjera hełmu, a informujących o stanie maszyny i położeniu przeciwnika.

Chwilowo Paul siedział jej na ogonie, a raczej tak mu się wydawało, bo złapała go na sekundzie nieuwagi i teraz uważnie obserwowała jego poczynania, odliczając w myślach czas. Gdy nos jego samolotu był już skierowany w górę w powtórce jej manewru, wyszczerzyła zęby w płaskim, rozciągniętym przez przeciążenie uśmiechu i zrobiła zwrot, kładąc równocześnie samolot w ostre nurkowanie. Zawisła na pasach bezpieczeństwa, a odrzutowiec z wyciem dartego powietrza runął ku odległemu morzu.

Żaden symulator czy mała jednostka wyposażona w generatory pokładowej grawitacji, nie mówiąc już o pinasie mającej kompensator bezwładnościowy, nie mogła dać podobnie czystej i dzikiej przyjemności, jaką dawało właśnie latanie Javelinem. Komputer pokładowy był prymitywny, jako że Javelin z założenia miał być sterowany ręcznie przez pilota. I był, ku radości tegoż pilota. Wychodząc z nurkowania, Honor wydała okrzyk przypominający do złudzenia krzyk orła.

Pomknęła na północ, mając skrzydła skonfigurowane do lotu z maksymalną prędkością. Za nią leciał samolot Tankersleya, przed sobą widziała wyspę Saganami, stanowiącą od ponad dwustu pięćdziesięciu planetarnych lat kolebkę Królewskiej Marynarki, wyglądającą z tej wysokości jak opromieniony słońcem szmaragd. Błyskawicznie rosnący w oczach, jako że leciała ku niemu z prędkością sześciu Machów.

Honor urodziła się w pobliżu Oceanu Tannermana, ale i tak miała spore problemy po przybyciu do akademii, i poczuła się dobrze dopiero po paru tygodniach. Problemem nie było morze, lecz klimat. Co prawda niższa o dwadzieścia pięć procent siła przyciągania powodowała poczucie radosnej lekkości, ale wyspa leżała u wylotu przesmyku Silver łączącego zatokę Jason z Oceanem Południowym, czyli zaledwie dwadzieścia sześć stopni poniżej równika i to planety krążącej znacznie bliżej słońca niż ta, z której Honor pochodziła. Różnica była dość spora — Manticore znajdowała się w pobliżu granicy wysokich temperatur uniemożliwiających ludziom egzystencję bez sztucznych osłon bytowych. Sphinx zaś mieścił się w dolnym przedziale niskich temperatur.

Naturalnie kiedy uznała, że już dostosowała się do nowych warunków, zafundowała sobie takie poparzenie słoneczne, że do tej pory je pamiętała. Co prawda nie powtórzyła tego wyczynu, ale było to w znacznej mierze zasługą Nimitza, który po pierwszym doświadczeniu pełnił rolę żywego stopera. Honor poparzyła się, gdy treecat miał jeszcze swoje problemy związane ze zmianą klimatu, a jej cierpienia odbierane dzięki więzi telepatycznej przekonały go, że znacznie lepiej jest zapobiegać niż leczyć. Od tamtej pory Honor znacznie ostrożniej badała nowe środowisko, toteż odkrycie, że żeglowanie w tropikach sprawia taką samą przyjemność jak żeglowanie w znacznie zimniejszych wodach rodzinnej planety, nie spowodowało żadnych niemiłych incydentów. Podobnie jak loty na lotni, choć te były mniej groźne od znacznie trudniejszego szybowania nad górami Copper Wall, gdzie stale występowały turbulencje. Wiele wolnych godzin przeznaczyła wraz z Nimitzem na loty nad nieprzyzwoicie wręcz błękitną wodą, naturalnie bez ratunkowych antygrawitatorów, które dla mieszkańców Manticore stanowiły niezbędne wyposażenie awaryjne.

Ta niechęć do sprzętu ratunkowego stanowiła powód zmartwień instruktorów, a ratowały ją tylko dwie rzeczy. Po pierwsze, latanie było powszechną pasją na Sphinxie, gdzie nikt nie używał tego zabezpieczenia, a najlepsi lotniarze pochodzili właśnie z tej planety. Używanie awaryjnych antygrawitatorów uznawano za hańbę, co było głupie, ale stanowiło fakt. Po drugie, Honor w wieku dwunastu lat uzyskała patent samodzielnego lotniarza, więc trudno było ją uznać za niedoświadczoną nowicjuszkę, której trzeba pilnować. Być może to także wpłynęło na rozwój jej zmysłu orientacji — w czasie lotu zawsze wiedziała gdzie jest, podobnie jak zamieszkujące Sphinxa albatrosy, co nieodmiennie zaskakiwało i wprawiało w oszołomienie instruktorów.

Akademia posiadała także przystań ze sporą ilością rozmaitych łódek żaglowych i każdy midszypmen, niezależnie od późniejszej specjalizacji, musiał zdać egzamin z latania na lotni, pilotażu szybowca i odrzutowca oraz uzyskać patent sternika na jednostkach żaglowych. To, że musiał również ukończyć kurs pilotażu małych pojazdów wyposażonych w napęd antygrawitacyjny, rozumiało się samo przez się. Krytycy mogli się krzywić na takie przestarzałe wymagania i twierdzić, że dawno minęły czasy, gdy kapitanowie nawigowali w nadprzestrzeni, w równym stopniu posługując się przyrządami co instynktem; władze akademii nieodmiennie odpowiadały, że instrumenty zawsze mogą zawieść, w przeciwieństwie do instynktu. Honor, podobnie zresztą jak przeważająca większość oficerów RMN, była przekonana, że właśnie te kursy nauczyły ją wielu rzeczy i dały pewność siebie, których nie dałyby sesje w najlepszych symulatorach. Nie licząc naturalnie radości z latania czy żeglowania.

Co w niczym nie zmieniało faktu, iż jej wrodzony talent do latania, połączony z pewnością siebie i skłonnością do udowadniania, jak jest dobra, wpędziły ją w kłopoty i to nie raz. Nie chodziło zresztą o to, że była złośliwa, ale miała zwyczaj ignorować wskazania przyrządów i polegać na instynkcie, co niektórych jej instruktorów doprowadzało do stanu mowy nieartykułowanej graniczącego z toczeniem piany. Bosman Youngman rządząca żelazną ręką basenem jachtowym, odkąd ją poznała i nabrała zaufania, traktowała Honor jak partnerkę, toteż tu kłopotów nie było. Być może dlatego, że choć urodzona na Gryphonie, często spędzała urlop na Sphinxie, gdzie, jak mawiała, można było naprawdę popływać. Sprawdziła osobiście umiejętności Honor i mianowała ją pomocnikiem i instruktorem.

Zupełnie inaczej miała się rzecz z nauką latania. I z perspektywy lat Honor mogła nawet zrozumieć reakcję porucznika Desjardina, gdy usłyszał butne zapewnienie, że pani midszypmen Harrington nie potrzebuje przyrządów, by dobrze latać, wygłoszone przez tę właśnie panią midszypmen. To, że mówiła prawdę, było już zupełnie inną sprawą. Natomiast nadal uważała za rażącą niesprawiedliwość, że ją uziemił na cały miesiąc za ignorowanie ostrzeżeń sztormowych i wskazań przyrządów w czasie nocnego lotu szybowcem na pierwszym roku. Przecież cała i zdrowa wylądowała na nie draśniętej nawet maszynie. Co do pozorowanej walki z Henke na drugim roku przyznawała uczciwie, że ją trochę poniosło. Natomiast z powodu nie uzgodnionej akrobacji powietrznej w czasie regat nie czuła się ani trochę winna. Skąd mogła wiedzieć, że komandor Hartley akurat wygrywał, kiedy nad nim przeleciała? Kontrola lotów nie zamknęła przestrzeni nad regatami, bo zapomniała o tym drobiazgu, a poza tym Honor nadal była przekonana, że Hartleya zawiodły nerwy. Przecież przeleciała dobre czterdzieści metrów nad masztami jego słupa, więc po co wyskoczył za burtę?!

Uśmiechnęła się w duchu, przypominając sobie jego wściekłą tyradę, choć wówczas ani ruganie, ani legendarna wręcz ilość czarnych punktów, którą otrzymała, nie nastrajały jej optymistycznie. Sprawdziła przyrządy, wracając do rzeczywistości — maszyna Paula była jeszcze za daleko, by mógł ją wziąć w obiektyw fotokamery, ale zbliżała się szybko. Tankersley wytracał wysokość, by zwiększyć prędkość i przechwycić ją w klasyczny zgoła sposób; uśmiechnęła się szeroko, sięgając do dźwigni klap. Paul był dobry, ale wcześniej polatali sobie wystarczająco długo, by wróciły stare nawyki, a bardzo wątpiła, by był przygotowany na coś takiego!

Równocześnie zmniejszyła ciąg i wysunęła klapy. Nagłe szarpnięcie rzuciło ją na pasy, a Javelin prawie stanął w miejscu. Skrzydła automatycznie wysunęły się, zapobiegając natychmiastowemu przepadnięciu maszyny, a Honor postawiła ją prawie na ogonie, rozpoczynając pętlę ze wznoszeniem. Tablica przyrządów rozświetliła się czerwienią, zawyły przynajmniej trzy alarmy ostrzegawcze… a potem wszystko umilkło i zgasło, gdy zamknęła klapy i otwarła przepustnice, po sekundzie włączając jeszcze dopalacze. Javelin pomknął tak, jakby przestały go obowiązywać prawa grawitacji, a gdy skończyła immelmanna, miała przed nosem samolot Paula rozpoczynający właśnie wznoszenie.

Uśmiechnęła się drapieżnie i nie zmniejszając ciągu, pognała za nim, robiąc klasyczne nożyce. Poczuła, że zaczyna tracić przytomność, ale nie poddała się — maszyny mieli identyczne, ale ich osiągi przekraczały wytrzymałość większości pilotów, a jej tolerancja na przyspieszenie była wyższa. Wykorzystała to, nadal siedząc Paulowi na ogonie i zacieśniając skręt bardziej, niż on byłby w stanie to zrobić. A zaraz potem na ekranie kwadrat celownika zmienił się w kółko i nacisnęła przycisk uruchamiający fotokamerę.

Zdjęciom towarzyszył radarowy sygnał namierzający cel, a całość została nagrana ku wiecznej pamięci. Zadowolona położyła maszynę w ostry skręt w lewo i zanurkowała, śmiejąc się tryumfalnie.

— Sailor do Yard Doga, będziesz się musiał bardziej postarać, jeśli chcesz dalej bawić się z dorosłymi!


Luksusowo umeblowaną poczekalnię wypełniała cisza i słoneczny blask nadający parkietowej mozaice miodowo-złoty odcień, co Honor ledwie zauważyła. Radość z pilotowania Javelina wydawała się jej odległym i mglistym wspomnieniem, gdy siedziała bez ruchu w wygodnym fotelu, starając się sprawiać wrażenie zupełnie spokojnej. Nikt nie dał się zwieść, bowiem Nimitz zajmujący sąsiedni fotel wiercił się, nie mogąc znaleźć sobie wygodnego miejsca na miękkim siedzeniu. A skoro treecat był niespokojny, jego człowiek musiał być zdenerwowany.

Na pewno uspokajająco wpłynęłaby na nią rozmowa z kimś, a w poczekalni siedziało ponad tuzin oficerów. Prawie wszystkich znała, z niektórymi przyjaźniła się, ale konwersacja była zabroniona — pilnował tego siedzący przy drzwiach dyżurny, oficjalnie obecny tam dla wygody świadków. Do chwili złożenia zeznań przed sądem wojennym świadkowie zgodnie z prawem obowiązującym w Royal Manticoran Navy mieli zakaz porozumiewania się, by przypadkiem nie uzgodnili zeznań. Zgodnie z tradycją oznaczało to całkowite milczenie, a obecność dyżurnego jedynie o tym przypominała.

Honor oparła głowę o ścianę za fotelem i zamknęła oczy, pragnąc jedynie, by czekanie jak najprędzej się zakończyło.

Kapitan lord Pavel Young wmaszerował sztywno, ze wzrokiem wbitym prosto przed siebie, do przestronnej, pogrążonej w ciszy komnaty, od wieków będącej salą rozpraw sądu wojennego Królewskiej Marynarki. Towarzyszyła mu eskorta uzbrojonych i milczących Marines. Po czerwonym dywanie dotarł na wysokość oczekującego nań krzesła, przy którym stał wyznaczony na obrońcę z urzędu oficer, i odwrócił się od wypełniającego całą ścianę okna ku długiemu stołowi. Idąc ku oknu, starał się nie mrugać oczami, choć wpadające przez nie światło było ostre, by jego odruchowa reakcja nie została mylnie zinterpretowana. Teraz wpatrywał się w stół, za którym stało sześć krzeseł. Na stole stały karafki z chłodzoną wodą, leżało sześć teczek, dzwonek i jego własna szpada stanowiąca część paradnego munduru oraz symbol jego honoru i autorytetu królewskiego oficera. Nie mógł od niej oderwać wzroku, choć zdawał sobie sprawę, że za plecami ma milczącą widownię, na której są także jego ojciec i bracia.

Otworzyły się boczne drzwi i do sali wmaszerowali członkowie sądu w odwrotnej do starszeństwa kolejności. Młodsi poczekali przy swoich krzesłach, nim przewodniczący nie dotarł do swojego, po czym wszyscy równocześnie usiedli.

Admirał White Haven pochylił się, spojrzał w obie strony wzdłuż stołu i zadowolony ujął mały, srebrny młotek, którym dwukrotnie uderzył w stojący na stole dzwonek. Ostry, melodyjny dźwięk jakby zawisł w powietrzu. Zagłuszył go dopiero odgłos szurania, gdy wszyscy pozostali na sali także usiedli. White Haven odłożył młotek i otworzył starodawną papierową teczkę z aktami. Położył na jej zawartości obie dłonie i oznajmił:

— Ogłaszam rozpoczęcie posiedzenia sądu!

W sali zapadła kompletna cisza przerwana po chwili ponownie barytonem przewodniczącego:

— Sąd ten został zwołany i zebrał się zgodnie z zasadami i przepisami prawa wojennego oraz rozporządzenia o trybie powoływania i funkcjonowania sądów wojennych z rozkazu lady Francine Maurier, baronowej Morncreek, Pierwszego Lorda Admiralicji, działającej w imieniu i zgodnie z wolą Jej Królewskiej Mości królowej Elżbiety III. Celem rozprawy jest rozważenie zarzutów postawionych kapitanowi lordowi Pavelowi Youngowi, oficerowi Royal Manticoran Navy dowodzącemu okrętem Jej Królewskiej Mości Warlock, a związanych z jego zachowaniem w czasie walki z okrętami nieprzyjacielskimi w systemie planetarnym Hancock.

Przerwał, odwrócił kartkę, odkładając ją starannie na bok, i uniósł wzrok, przyglądając się lodowatymi błękitnymi oczyma Youngowi. Jego twarz pozbawiona była jakiegokolwiek wyrazu, ale Young doskonale wiedział, że White Haven, jeden ze zwolenników tej dziwki, był przekonany, że nie mogła popełnić błędu, i już wydał na niego wyrok. Spoglądając na admirała, nie mógł opanować wzrastającej nienawiści.

— Oskarżony, proszę wstać — polecił White Haven cicho i Young wykonał rozkaz. — Kapitanie lordzie Young, jest pan postawiony w stan oskarżenia pod następującymi zarzutami. Zarzut pierwszy: w środę lub około środy dwudziestego trzeciego dnia szóstego miesiąca roku 282 Po Lądowaniu, działając jako pełniący obowiązki dowódcy 17 Eskadry Ciężkich Krążowników w systemie Hancock w związku ze śmiercią komodora Stephena Van Slyke’a, złamał pan artykuł 23 prawa wojennego, opuszczając samowolnie szyk Grupy Wydzielonej Hancock 001, zaprzestając w ten sposób walki z wrogiem bez stosownego rozkazu. Zarzut drugi: złamał pan artykuł 26 prawa wojennego, nie wykonując bezpośredniego rozkazu z okrętu flagowego Grupy Wydzielonej Hancock 001 i mimo jego powtórzenia nie wrócił pan do szyku. Zarzut trzeci: w wyniku poczynań opisanych w zarzutach jeden i dwa wycofanie okrętów znajdujących się pod pańskim dowództwem spowodowało poważne osłabienie obrony antyrakietowej Grupy Wydzielonej Hancock 001 i naraziło pozostałe okręty na zmasowany ogień nieprzyjaciela, co w konsekwencji doprowadziło do poważnych uszkodzeń i ciężkich strat w ludziach. Zarzut czwarty: pańskie postępowanie i jego konsekwencje opisane w zarzutach jeden, dwa i trzy wynikły z osobistego tchórzostwa. Zarzut piąty: postępowanie opisane w zarzutach jeden i dwa oznacza dezercję w obliczu wroga zgodnie z artykułami 14, 15 i 19 prawa wojennego, co uznaje się za akt zdrady według prawa wojennego oraz konstytucji Gwiezdnego Królestwa Manticore.

Young zdał sobie sprawę, że zbladł, gdy White Haven odłożył kartkę i z taką samą doprowadzającą go do obłędu metodycznością wziął następną, ale stał wyprostowany. W skroniach mu waliło, w żołądku miał czarną dziurę, ale nienawiść do tej, która była powodem jego upokorzenia, dodawała mu sił.

— Słyszał pan zarzuty, kapitanie lordzie Young. — Rozległ się spokojny głos admirała. — Czy przyznaje się pan do winy?

— Nie, sir. Nie popełniłem żadnego z zarzucanych mi czynów, sir. — Głos Younga nie brzmiał tak pewnie, jak chciałby tego mówiący, ale też i nie drżał.

— Proszę siadać, kapitanie — polecił White Haven.

Young z ulgą opadł na krzesło i splótł dłonie, by powstrzymać ich drżenie. White Haven zaś dał znak oskarżycielowi.

— Panie i panowie sędziowie — zaczęła, wstając, oskarżycielka. — Zamiarem oskarżenia jest udowodnienie, iż oskarżony popełnił wszystkie zarzucane mu czyny, oraz przedstawienie…

Young zmusił się, by przestać jej słuchać, i skoncentrował się na nienawiści i strachu. Nawet teraz nie był w stanie określić, które uczucie było silniejsze. Niezależnie od wyrażonego przez ojca zadowolenia ze składu sądu i ulgi stąd wynikającej miał świadomość, że do skazania go wystarczą głosy czterech z sześciu sędziów. A jeśli zostanie uznany winnym, automatycznie skażą go na śmierć. Bowiem za tchórzostwo i dezercję w obliczu wroga istniała tylko jedna, obligatoryjna kara: kara śmierci.

Jednakże mimo potwornego przerażenia na myśl o śmierci równie silna była nienawiść podsycana przez upokorzenie i hańbę, jaką oznaczał fakt, że został o coś takiego oskarżony. Nawet jeśli nie uznają go winnym, piętno pozostanie na zawsze i nic go nie zmaże, a dla oficera nie było gorszego zarzutu niż zarzut tchórzostwa. Słowo „tchórz”, którego nikt przy nim głośno nie wypowie, a które wszyscy będą mieli na językach, będzie mu towarzyszyło wszędzie i zawsze, czegokolwiek by nie zrobił. A wszystko to było winą tej dziwki Harrington, której zachciało się znowu zostać bohaterką! Najpierw suka upokorzyła go w Akademii, odrzucając publicznie jego zaloty, a potem, gdy chciał ją ukarać, stłukła go prawie do nieprzytomności. A potem przetrwała wszystkie próby zniszczenia jej kariery podjęte przez jego rodzinę i sprzymierzeńców, a było ich sporo. Ukoronowanie stanowiła placówka Basilisk, gdzie już ją miał na widelcu, a kurwa jedna potrafiła wykręcić cała sprawę do góry nogami i w efekcie to ona została bohaterką i świetlistym przykładem, a on durniem.

W Hancock przelała się czara goryczy — znów była bohaterką, która wygrała bitwę, i nikt nawet się nie zająknął, że to przede wszystkim ona powinna stanąć przed sądem za nieprzekazanie dowództwa właściwemu oficerowi! Uzurpowanie sobie prawa do wydawania rozkazów także stanowiło naruszenie artykułów prawa wojennego, a nikt nawet o tym nie pisnął. Do cholery: miał dłuższe starszeństwo od niej, a został oskarżony o niewykonywanie jej rozkazów i to w dodatku bezprawnych!

Zacisnął pięści i dłuższą chwilę trwało, nim zdołał je rozewrzeć. Czuł, że się poci — czy bardziej z wściekłości, czy ze strachu, tego nie wiedział, ale zmusił się do opanowania. Wziął głęboki oddech i pozostał nieruchomy, podczas gdy tak dziennikarze, jak i widownia wsłuchiwali się w skupieniu w każde słowo oskarżenia.

Zacisnął zęby; postanowił, że suka zapłaci za to. Obojętne, co się z nim stanie, miał dziwną pewność, że zapłaci za wszystko. Nie wiedział ani kiedy, ani w jaki sposób, ale był pewien, że zapłaci za wszystkie upokorzenia, których przez nią doświadczył.

— …zamyka wystąpienie oskarżenia — zakończyła kapitan Ortiz.

White Haven dał jej znak, by usiadła, i przyjrzał się widowni.

— Sąd pragnie przypomnieć wszystkim obecnym, że oskarżony uważany jest za niewinnego, dopóki nie zostanie dowiedziona słuszność postawionych mu zarzutów — oznajmił. — Nie jest to jednakże sąd cywilny, a sędziowie sądu wojennego, podobnie jak oskarżenie i obrona, mają obowiązek aktywnego uczestnictwa w procesie poznania i określenia faktów i zarzutów postawionych oskarżonemu. Co więcej, sędziowie zobowiązani są również rozważyć konsekwencje tych faktów nie tylko dla oskarżonego, ale także pod względem ich wpływu na dyscyplinę i zdolność bojową Królewskiej Marynarki. Jeżeli sędzia zada pytanie czy pytania któremukolwiek ze świadków, nie będzie to naruszeniem bezstronności sądu, lecz wynikiem poczucia odpowiedzialności na nim ciążącej oraz obowiązku oceny wszystkich istotnych dla sprawy faktów. Sąd zdaje sobie sprawę z powszechnego zainteresowania procesem. Z tego względu Admiralicja zdecydowała się na rozprawę przy drzwiach otwartych oraz na obecność przedstawicieli mediów. Sąd pragnie jednakże przypomnieć tym ostatnim, że jest to rozprawa toczona zgodnie z przepisami prawa wojennego, nie zaś cywilnego, i że ich obecność jest wynikiem dobrej woli, a nie przysługującym im prawem. Sąd nie będzie tolerował ani zakłócania spokoju, ani jakichkolwiek prób naruszania ustawy o obronie Królestwa, i każe usunąć przedstawicieli mediów, jeżeli nie będą się stosownie zachowywać.

Cisza w sali była absolutna, gdy White Haven obrzucił wzrokiem reporterów i galerię dla widzów. Następnie odchrząknął i zwrócił się do kapitan Ortiz:

— Oskarżenie może wezwać pierwszego świadka.

— Dziękuję, milordzie. — Kapitan Ortiz wstała i poleciła sierżantowi pełniącemu rolę woźnego:

— Oskarżenie wzywa na świadka kapitana, hrabinę i damę Honor Harrington.



ROZDZIAŁ VIII

Sędziowie przeszli bez słowa między wartownikami z Korpusu pilnującymi jedynych drzwi prowadzących do sali konferencyjnej, w której toczyły się obrady sądu. Szczęk zamka zdawał się prawie ogłuszającym hałasem, gdy w milczeniu zajmowali miejsca przy stole zgodnie z ustaloną tradycją. Earl White Haven zasiadł u szczytu, admirał Eskadry Zielonej Theodosia Kuzak naprzeciw niego, a młodsi rangą po dwoje z obu stron wypolerowanego blatu o złocistym odcieniu słojów.

Hamish Alexander poczekał, aż wszyscy zajmą miejsca, przyglądając im się wzrokiem spokojnym i pozbawionym wyrazu. Najlepiej znał Theodosię Kuzak, która z sobie jedynie znanych powodów od czasów ukończenia akademii budowała swój wizerunek osoby konkretnej i pozbawionej poczucia humoru. Zielone oczy, twarde rysy i pokerowa twarz pomagały zdobyć opinię osoby przesadnie zdyscyplinowanej, ale jeśli ktoś ją znał, nie dał się zwieść. A oni znali się i przyjaźnili od dzieciństwa. I przelotnie tworzyli znacznie bliższy związek. Było to wówczas, gdy został zmuszony do pogodzenia się z brutalną prawdą, iż jego żona do końca swych dni pozostanie kaleką przykutą do krzesła z aparaturą podtrzymującą funkcje życiowe. Wypadek, który to spowodował, nie był jego winą, ale także nie było go przy niej, gdy się wydarzył, i poczucie winy oraz żalu, gdy patrzył, jak piękna kobieta, którą kochał, zmienia się w ducha, prawie go pokonały.

Nadal ją kochał, ale nie mógł liczyć na fizyczny kontakt i nim się z tym pogodził, Theodosia zrozumiała, że przez jakiś czas po prostu nie mógł dłużej być silny i potrzebował kogoś, kto już po wszystkim zachowa pełną dyskrecję. Żadne z nich nie wróciło nigdy ani słowem do tamtych chwil.

Kontradmirał Eskadry Zielonej Rexford Jurgens, siedzący po lewej stronie admirał Kuzak, był zupełnie innym typem. Przysadzisty, masywny blondyn o wojowniczej minie, tego dnia zresztą znacznie wyraźniejszej, i brązowych oczach działających niczym okiennice. Nie wyglądał jak ktoś mający przed sobą trudną decyzję — wyglądał jak ktoś, kto taką decyzję już podjął i gotów był bronić jej do upadłego.

Admirał Eskadry Czerwonej Sonja Hemphill ustępowała starszeństwem tylko admirał Kuzak i dlatego zasiadała po jej prawej stronie. Mimo iż od wielu lat była jego przeciwnikiem, White Haven nadal miał problemy z przewidzeniem jej reakcji czy właściwym odczytaniem zachowań. Była bezwzględnie atrakcyjna, a niektórzy mówili, że jest piękna. Złociste włosy, jasna karnacja i przenikliwe błękitno-zielone oczy byłyby rzeczywiście piękne, gdyby nie zbyt ostry zarys podbródka i ust mających skłonność do zaciskania się. Z całej jej twarzy biła determinacja i chęć postawienia na swoim, dlatego że według Hemphill było to właściwe (gdyby nie było, nie byłaby zwolenniczką takiego stanowiska). Dwadzieścia lat młodsza od niego, zdobyła reputację w dziale badawczym i stała się czołową specjalistką w dziedzinie nowatorskiego uzbrojenia Królewskiej Marynarki. Jej zwolennicy popierali zmiany taktyki w związku z wprowadzeniem nowych broni, podczas gdy White Haven przewodził starej historycznej szkole głoszącej, że broń jest jedynie narzędziem w stosunku do takiej taktyki, jak długo nie wpadnie się na przełomowe rozwiązanie umożliwiające radykalne zmiany. A jak dotąd ani Hemphill, ani jej podkomendni na nic takiego nie wpadli. Szanował zarówno jej odwagę, jak i kompetencje w tych dziedzinach, na których się naprawdę znała, ale nigdy się nie polubili, a zawodowa różnica zdań jedynie pogłębiła wzajemną antypatię. W ciągu ostatnich piętnastu lat standardowych ich starcia przybrały prawie legendarne rozmiary, na co miało niejaki wpływ to, co go i teraz martwiło. Była mianowicie kuzynką sir Edwarda Janaceka i dziedziczką tytułu baronowej New Delhi. Podobnie jak Jurgensowi bliskie duchowo było jej Zjednoczenie Konserwatywne.

Trzecim i ostatnim kobiecym członkiem sądu była komodor Antoinette Lemaitre, stanowiąca kompletne fizyczne przeciwieństwo pozostałych. Ciemnowłosa, ciemnoskóra, o brązowych oczach i szczupłej, niemal chudej figurze, emanowała ledwie utrzymywaną w ryzach energią. Zwolenniczka nowatorskich pomysłów Hemphill, choć równocześnie doskonały taktyk teoretyk, jako że nigdy nie dowodziła w realnym starciu. Była także doskonałą administratorką, o co nikt by jej po pierwszym spotkaniu nie podejrzewał. Hamish sądził, że jej poparcie dla nowości wynika w mniejszym stopniu z analizy zalet i wad nowego podejścia, a w większym z rodzinnych tradycji liberalnych, czyli antymilitarnych, połączonych z odruchową nieufnością do wszystkiego co tradycyjne. Mimo to Lemaitre dzięki swym zdolnościom znajdowała się na prostej drodze do zdobycia stopnia kontradmirała, o czym niestety wiedziała. Od Hemphill różnił ją bowiem nie tylko wygląd, ale także brak podstawowej cechy, dzięki której z upiorną Hemphill dało się żyć. Otóż Sonja Hemphill, mimo uporu i sporej dawki bezwzględności oraz absolutnej pewności, że wszelkie jej teorie techniczno-taktyczne są słuszne, potrafiła przyznać się do pomyłki. Fakt — zdarzało się to nadzwyczaj rzadko i skutki musiały być oczywiste dla wszystkich, tak jak w przypadku tej nieszczęsnej lancy, ale potrafiła się na to zdobyć. Lemaitre nie była do tego zdolna. Była dogłębnie przekonana nie tylko o własnej nieomylności, ale także całkowicie pewna wyższości każdej ideologii, którą zdecydowała się uznać i wspierać.

A to nie wróżyło dobrze — Alexander widział, jak rozdęła nozdrza, gdy kapitan Harrington zajęła miejsce dla świadków.

Najmłodszy stopniem był kapitan, urodzony Thor Simengaard. Był też najokazalszym fizycznie członkiem sądu, jako że jego rodzina przybyła na planetę Sphinx co prawda dwieście standardowych lat temu, za to z Quelhollow, świata zasiedlonego przed Ostateczną Wojną, która spustoszyła Ziemię. Skutkiem tego konfliktu był także obejmujący całą galaktykę zakaz produkowania genetycznie przystosowanych do środowiska kolonistów. Simengaard wywodził się z takich właśnie mutantów — miał dwa metry wzrostu i włosy tak czarne, że odbijało się w nich światło, co kontrastowało z ciemnomiedzianą skórą i oczami o barwie topazu. Łagodne rysy maskowały upór dorównujący, jeśli nie przewyższający upór Jurgensa.

Przewodniczenie grupie takich indywidualności nie mogło być ani przyjemne, ani łatwe i White Haven był tego w pełni świadom.

— No dobrze — przerwał ciszę i poczekał, aż pięć par oczu skupi się na nim. — Wszyscy znamy stosowne przepisy i jak sądzę, wszyscy sprawdziliśmy brzmienie artykułów wymienionych w zarzutach, zgadza się?

Przebiegł wzrokiem po twarzach obecnych; wszyscy kolejno przytaknęli. Nawet sposób, w jaki część z nich to zrobiła, wskazywał, że już podjęli decyzję, ignorując przepisy. Westchnął w duchu i usiadł głębiej w fotelu, opierając łokcie na poręczach, i założył nogę na nogę.

— W takim razie zabierzmy się do pracy — zaproponował spokojnie. — Wszyscy wysłuchaliśmy świadków, ale zanim zaczniemy dyskusję, uczciwość nakazuje powiedzieć sobie szczerze, że nasza decyzja, obojętne jaka by nie była, zdetonuje polityczną bombę.

Lemaitre i Jurgens zesztywnieli, a White Haven uśmiechnął się bez śladu wesołości. Mieszanie polityki do obrad sądu wojennego było jak najsurowiej zabronione — ba, każdy oficer wybrany do składu takiego sądu musiał złożyć przysięgę, że podejmie apolityczną decyzję opartą wyłącznie na przedstawionych dowodach. Hamish Alexander był pewien, że Kuzak i Jurgens złożyli ją w dobrej wierze i zamierzali dotrzymać słowa. Był też pewien, że Jurgensowi się to nie udało, a co się tyczyło Lemaitre, kwestia była, łagodnie rzecz ujmując, problematyczna. Natomiast nie wiedział, co sądzić o Hemphill — siedziała z założonymi rękoma, twarzą pokerzysty, nie wyrażającym niczego wzrokiem i przyglądała się spokojnie pozostałym.

— Nie sugeruję, że ktokolwiek z obecnych będzie głosował, mając na względzie polityczne czy prywatne interesy — dodał White Haven świadom, że wypada przynajmniej na razie zachować uprzejmość. — Tym niemniej wszyscy jesteśmy tylko ludźmi, a ludzie popełniają błędy, i jestem też pewien, że każdy z nas zastanawiał się prywatnie nad konsekwencjami politycznymi wyroku.

— Mogę spytać, do czego dokładnie pan zmierza, sir? — spytała sztywno komodor Lemaitre.

White Haven przyglądał się jej uważnie przez chwilę i odparł, nadal spokojnie:

— Do tego, że każdy z nas powinien mieć świadomość, że wszyscy poza tą salą tak samo jak my zdają sobie sprawę z politycznego znaczenia tego procesu. Jest to przykre, ale nie sposób tego ignorować, pani komodor.

— Dla mnie zabrzmiało to tak, sir, jakby pan sugerował, że ktoś z nas może zagłosować, mając na względzie interesy polityczne czy prywatne. I nie zgadzam się na takie insynuacje.

Hamish miał na końcu języka uwagę o nożycach odzywających się po uderzeniu o stół, ale jej nie wyartykułował. Uśmiechnął się jedynie lekko i tak długo spoglądał w oczy Lemaitre, aż ta zaczerwieniła się i wbiła wzrok w stół.

— Może pani naturalnie interpretować moje uwagi według własnego uznania, komodor Lemaitre — odezwał się po sekundzie. — Ja po prostu powtarzam, że wszyscy wiedzą, iż wyrok będzie miał znaczenie polityczne, i dlatego nie powinniśmy pozwolić, by miało to wpływ na nasze spojrzenie na sprawę. Ostrzeżenie o konieczności zachowania obiektywnego podejścia do dowodów jest moim obowiązkiem jako przewodniczącego i dlatego je wygłosiłem. Czy to jest jasne i zrozumiałe dla wszystkich?

Odpowiedziały mu kolejne przytaknięcia, choć Jurgens miał przy tym minę, jakby właśnie połknął ość. Lemaitre nie wykonała żadnego gestu i White Haven przestał się uśmiechać.

— Zadałem pytanie, czy jest to jasne i zrozumiałe, komodor Lemaitre — powtórzył cicho.

Podskoczyła jak uszczypnięta, ale ze złością skinęła głową.

— To dobrze — orzekł, nadal nie podnosząc głosu, i spojrzał na zgromadzonych. — W takim razie, czy zaczynamy od wstępnej dyskusji o zarzutach i dowodach, czy też wolicie, panie i panowie, przeprowadzić najpierw próbne głosowanie bez żadnej dyskusji?

— Nie widzę żadnej potrzeby głosowania, sir. — Jurgens odezwał się natychmiast, jakby tylko na to czekał, i do tego głosem teatralnie wręcz urażonym. — Wszystkie zarzuty oparte są na niewłaściwej i nieprawidłowej interpretacji prawa wojennego, a więc są niesłuszne.

Zapadła absolutna cisza — nawet Hemphill i Lemaitre wyglądały na ogłuszone tym oświadczeniem, a na pokerowej twarzy Kuzak na sekundę ukazała się pełna pogardy i obrzydzenia mina. White Haven jedynie pokiwał głową i powiedział dziwnie łagodnie:

— Może zechciałby pan wyjaśnić swoje stanowisko, admirale?

Jurgens wzruszył ramionami, ale zaczął mówić:

— Podstawą oskarżenia jest to, że lord Young przerwał walkę i oddalił się od przeciwnika z własnej inicjatywy, po czym nie wykonał rozkazu nakazującego mu powrót do szyku. To, czy jest to właściwy opis jego postępowania czy nie, podobnie jak to, czy wykazał się dobrą czy złą oceną sytuacji, jest bez znaczenia, bowiem miał pełne prawo postąpić, jak postąpił. Admirał Sarnow został ciężko ranny i wyłączony z walki, a wszyscy pozostali oficerowie flagowi zginęli wcześniej, więc jako pełniący obowiązki dowódcy eskadry ciężkich krążowników, przy braku konkretnych rozkazów od właściwego prawem dowódcy, miał prawo i obowiązek podjąć każde działanie, jakie uznał za stosowne. Może i źle ocenił sytuację, ale nie w tym rzecz; miał pełne prawo postąpić tak, jak postąpił, i jakakolwiek inna interpretacja jest nonsensowna.

— Przecież to czysty idiotyzm! — W dudniącym basie Simengaarda słychać było czyste obrzydzenie. — Dowodzenie całością Grupy nie zostało przekazane nikomu, więc Young nie mógł wiedzieć, że admirał Sarnow został ranny i nie dowodzi!

— Nie dyskutujemy o tym, co wiedział czy czego nie wiedział lord Young — warknął Jurgens, posyłając kapitanowi Simengaardowi wściekłe spojrzenie, które nie wywarło na tym ostatnim żadnego wrażenia. — Rozmawiamy o faktach, a faktem jest, że lord Young miał dłuższe starszeństwo niż oficer, która rozkazała mu wrócić do szyku, i dlatego jako wyższy stopniem nie miał obowiązku wykonać tego rozkazu. A ona w rzeczy samej nie miała prawa mu go wydać.

— Sugeruje pan, że wydała zły rozkaz? — spytała chłodno Theodosia Kuzak; w jej głosie pobrzmiewały niebezpieczne nutki.

Jurgens drgnął, ale obstawał przy swoim:

— Z całym szacunkiem, admirał Kuzak, ale to, czy był on zły czy dobry, nie ma żadnego wpływu na to, czy był legalny czy nie. A nie był legalny, bo nie miała prawa go wydać.

— I fakt, że admirał Sarnow, admirał Danislav, admirał Parks, sąd oficerski i komisja dochodzeniowa Admiralicji poparli ten rozkaz zdecydowanie i bez żadnych zastrzeżeń, także prawnych, również nie ma dla pana znaczenia, panie Jurgens?

Chłodny głos admirał Kuzak wręcz ociekał jadem i pogardą.

Jurgens zaczerwienił się i odparł głucho:

— Z całym szacunkiem, ale nie ma.

— Jeżeli można, panie i panowie. — White Haven uniósł dłoń, nim Kuzak zdążyła powiedzieć, co sądzi o Jurgensie w ogóle, a o jego wybitnych talentach prawniczych w szczególności. — Spodziewałem się, że ta kwestia zostanie poruszona, i poprosiłem generalnego prokuratora wojskowego o przygotowanie stosownej interpretacji i opinii prawnej.

Położył na stole elektrokartę wyjętą z kieszeni, jednakże nie spoglądał na jej ekran, lecz w oczy Jurgensa. Zdawał sobie sprawę, że wszyscy słuchają go z pełną uwagą.

— Dokładnie taka sytuacja nigdy dotąd nie zaistniała, ale w opinii wiceadmirał Cordwainer precedensy są zupełnie jednoznaczne. Postępowanie każdego oficera musi być ocenione według dwóch kryteriów. Pierwszym jest rzeczywista sytuacja, w której podjął on działanie interesujące sąd. Drugim jest obraz sytuacji, który znał on w chwili podejmowania tegoż działania. Admirał Jurgens ma rację, mówiąc, że admirał Sarnow nie był zdolny do dalszego wydawania rozkazów w wyniku odniesionych ran, ale lord Young nie wiedział o tym, a więc oceniając sytuację, miał świadomość, iż otrzymał rozkaz z okrętu flagowego przekazany przez lady Harrington, która jako kapitan flagowy admirała Sarnowa miała pełne prawo mu go wydać. I dlatego jego odmowa wykonania rozkazu powrotu do szyku, zresztą powtórzonego, była niewykonaniem rozkazu uprawnionego do jego wydania dowódcy — i dlatego tak właśnie zostały sformułowane zarzuty. Lord Young nie jest oskarżony o niewykonanie rozkazu kapitan Harrington, młodszej od niego stażem, lecz o niewykonanie rozkazów pochodzących z okrętu flagowego i wydanych, z tego, co było mu wiadomo, przez dowódcę Grupy Wydzielonej Hancock 001, który miał pełne prawo go wydać. I to w tej sytuacji jest istotniejszym kryterium, bowiem nikt nie jest wszechwiedzący.

— Brednie! — prychnął Jurgens. — Prawnicze gadanie! To, co wiedział czy czego nie wiedział, nie zmienia faktów!

— To, co wiedział i czego nie wiedział, jest faktem i to niezwykle istotnym… sir — zripostował ostro Simengaard.

— Niech pan nie opowiada bzdur, kapitanie! — wtrąciła z błyskiem w oczach Lemaitre. — Nie można skazać oficera działającego w granicach prawa tylko dlatego, że inny oficer nie poinformował go celowo o czymś istotnym. Kapitan Harrington miała obowiązek przekazać dowództwo, gdy tylko dowiedziała się o wyłączeniu z akcji admirała Sarnowa, i fakt, że tego nie zrobiła, powinien spowodować postawienie jej w stan oskarżenia!

— A komu, jeśli można wiedzieć, miała przekazać dowództwo, pani komodor? — spytała zimno Kuzak. — Powinien przejąć je kapitan Rubenstein, który zeznał pod przysięgą, że miał tak poważnie zniszczone systemy łączności, że niemożliwym było choćby kontrolowanie przebiegu bitwy z pokładu jego okrętu, nie mówiąc już o taktycznym dowodzeniu.

— Powinna przekazać je więc kapitanowi Trinth — odpaliła Lemaitre. — HMS Intolerant miał sprawne systemy łączności, a kapitan Trinth był następny według starszeństwa po kapitanie Rubensteinie!

— Intolerant znajdował się pod ciężkim ostrzałem, podobnie jak wszystkie okręty Grupy — odparła lodowatym, obojętnym tonem Kuzak. — Sytuacja taktyczna była krytyczna; nie zetknęłam się z podobną w ciągu całej swej kariery. Każde zamieszanie wywołane zmianą dowódcy nie spowodowaną zniszczeniem okrętu flagowego, co wszyscy natychmiast by zrozumieli, mogło mieć katastrofalne skutki. Kapitan Harrington nie mogła nawet wiedzieć, jaki jest stan wiedzy kapitana Trinha o sytuacji, tym bardziej że nie miał on podstaw spodziewać się, że będzie mu przekazane dowodzenie. W takich warunkach kapitan lady Harrington podjęła najrozsądniejszą z możliwych decyzji, unikając takiego właśnie zagrożenia. Co więcej, jej działanie bezpośrednio doprowadziło do wciągnięcia okrętów wroga prosto pod lufy odsieczy dowodzonej przez admirała Danislava, w wyniku czego czterdzieści trzy wrogie jednostki zostały zmuszone do poddania się. Zachowanie kapitana Younga mówi zaś aż za dobrze, jak on by postąpił na jej miejscu.

W ostatnim zdaniu było tyle pogardy, że Jurgens i Lemaitre zarumienili się po uszy, co było znacznie efektowniejsze w przypadku Jurgensa, jako że miał bladą cerę. Lemaitre po prostu zrobiła się na twarzy ciemniejsza niż zwykle.

— Nawet gdyby kapitan Harrington była wzorem wszelkich cnót oficerskich, a nie sądzę, by tak właśnie było, ma’am, to jednak uzurpowała sobie prawo do wydawania rozkazów, do czego nie miała legalnych podstaw. — Lemaitre wypowiadała każde słowo niezwykle dokładnie. — Lord Young zaś z prawnego punktu widzenia, ma’am, nie musiał słuchać jej rozkazów, tym bardziej, że przewyższał ją starszeństwem. Detale sytuacji taktycznej nie mają w tym układzie znaczenia!

— Aha… — Kuzak przyglądała jej się przez dłuższą chwilę z namysłem, po czym spytała niewinnie: — Zechce pani łaskawie powiedzieć mi, pani komodor, kiedy to ostatni raz dowodziła pani jakimkolwiek związkiem taktycznym w sytuacji bojowej?

Lemaitre zszarzała na twarzy, ale nim zdążyła zebrać myśli i odpowiedzieć, White Haven zastukał w stół, ponownie skupiając na sobie uwagę obecnych.

— Pozwólcie sobie przypomnieć, że postępowanie damy Harrington spotkało się z poparciem na najwyższym szczeblu. Lady Harrington nie jest, nie była i nie będzie oskarżona o jakiekolwiek naruszenie prawa czy niewłaściwe postępowanie w związku z bitwą o Hancock — oznajmił twardo, przyglądając się ostro każdemu z obecnych po kolei.

Lemaitre zacisnęła zęby i odwróciła wzrok. Jurgens prychnął bezgłośnie. Hemphill pozostała niewzruszenie milcząca.

— Skoro już to uzgodniliśmy — kontynuował White Haven — możemy przyjąć, że sąd ma prawo rozważać, jaki wpływ na decyzje podjęte przez kapitana Younga miało postępowanie lady Harrington. Ponieważ dokładnie taki jak ten przypadek nie zdarzył się dotąd w dziejach Royal Manticoran Navy, musimy, podobnie jak wiele sądów wojennych przed nami, stworzyć precedens prawniczy. Z interpretacji generalnego prokuratora wojskowego jednoznacznie wynika, że podstawą do oceny działań oskarżonego może i powinien być stan jego wiedzy o sytuacji w chwili podejmowania tychże działań. Przyznaję, że dotąd była ta interpretacja wykorzystywana głównie przez obronę, co nie znaczy, że nie może jej wykorzystać oskarżenie. Czy uznamy tę interpretację, zależy od nas. Natomiast z tej perspektywy istotne jest jedynie postępowanie lady Harrington i jego odbiór przez lorda Younga. I sąd ten ogranicza się do rozpatrywania ich wyłącznie w tym świetle.

— Czy to rozkaz, sir? — spytał Jurgens przez zaciśnięte zęby.

— Jest to zalecenie przewodniczącego składu sędziowskiego — odparł zimno White Haven. — Jeżeli się pan z nim nie zgadza, może pan to oficjalnie zgłosić na piśmie. Ma pan nawet prawo wycofać się z posiedzenia i składu sądu na znak protestu.

Jurgens spoglądał na niego wściekle ale nie odezwał się słowem. White Haven odczekał chwilę, znów oparł się wygodnie i zaproponował:

— Możemy wrócić do dyskusji przedmiotowej? Theodosia Kuzak przytaknęła energicznie.

— W mojej opinii istotne są następujące fakty — oznajmiła rzeczowo. — Po pierwsze: z okrętu flagowego nie wysłano sygnału o przekazaniu dowództwa, w konsekwencji czego dama Honor nadal miała, z punktu widzenia Younga, pełne prawo wydać mu jakikolwiek rozkaz. Po drugie: bez jakiegokolwiek rozkazu wycofał on bezprawnie z pola bitwy eskadrę, którą dowodził, pozbawiając resztę okrętów wsparcia antyrakietowego w krytycznym momencie. Po trzecie: odmówił wykonania rozkazu pochodzącego z okrętu flagowego nakazującego powrót do szyku, mimo że wszystkie pozostałe okręty jego eskadry go wykonały. Uważam, że nagranie z mostka jego okrętu w połączeniu z tym, co powiedziałam, zupełnie jednoznacznie udowadnia, że spanikował i uciekł. I nie przestał uciekać, gdy zrobiły to wszystkie pozostałe okręty jego eskadry.

— A więc powiada pani, że zgadza się pani w pełni ze wszystkimi zarzutami, tak? — spytał Jurgens znacznie ironiczniej i bezczelniej, niż jakikolwiek kontradmirał powinien spytać jakiegokolwiek admirała.

Kuzak przyjrzała mu się niczym szczególnie obrzydliwej odmianie insekta.

— Sądzę, że właśnie to powiedziałam, admirale Jurgens — odparła lodowato. — Jeżeli pan czegoś nie zrozumiał, to powiem to prostszymi słowami. Uważam, że postępowanie Younga było w równym stopniu godne potępienia i pogardy co pozbawione jaj. I uważam też, że jeżeli jakikolwiek oficer bez cienia wątpliwości dopuścił się dezercji w obliczu wroga, to zrobił to właśnie Pavel Young podczas bitwy o Hancock. Czy wyraziłam się wystarczająco jasno i zrozumiale, panie Jurgens?

Czerwony aż po czubki włosów Jurgens zrywał się z fotela, gdy unieruchomiło go znaczące chrząknięcie earla White Haven.

— Nie będę tolerował osobistych wycieczek, panie i panowie oficerowie — ostrzegł ostro. — To sąd wojenny, nie pyskówka na targu. Tego typu dyskusje mogą być pozbawione formalizmu i szacunku wynikającego z różnicy stopni obowiązujących normalnie, aby ułatwić zrozumienie i podjęcie decyzji, ale nie oznacza to, że wolno w nich łamać elementarne zasady uprzejmości obowiązujące oficerów. Prosiłbym, żebyście nie zmuszali mnie do powtórzenia tego ostrzeżenia w zdecydowanie mniej uprzejmej formie.

Jurgens opadł na fotel, a cisza, która zapadła, była tyleż głęboka, co pełna napięcia. Hamish pozwolił, by potrwała dobrą chwilę, nim ponownie zabrał głos:

— Czy ktoś jeszcze chciałby zwrócić uwagę na jakieś dodatkowe kwestie? — Odpowiedziała mu cisza, wobec czego dodał: — W takim razie, panie i panowie, proponuję, byśmy przystąpili do głosowania nad zarzutami. Proszę zaznaczyć głosy na formularzach.

Rozległo się skrobanie pisaków po kartkach, a potem szelest, gdy formularze zostały złożone i przekazane Hamishowi. Ten rozkładał je po kolei i ułożył na niewielki stosik: wynik był taki, jakiego się spodziewał.

— Wynik głosowania: winny wszystkich zarzucanych mu czynów — trzy, niewinny wszystkich zarzucanych czynów — trzy. — Hamish uśmiechnął się gorzko. — Wygląda na to, że trochę tu sobie posiedzimy.



ROZDZIAŁ IX

Honor usadowiła się jak mogła najwygodniej w fotelu, przymknęła oczy i próbowała udawać, że śpi. Wiedziała, że nikogo nie zwiedzie, choć Nimitz trwał nieruchomo na jej kolanach, łącząc ją empatyczną więzią z siedzącym obok Tankersleyem. Im dłużej czekała, tym bardziej była niespokojna, a zaniepokojenie Paula tylko pogarszało sytuację, choć nie próbował zrobić nic, by ją pocieszyć czy uspokoić. I za to była mu wdzięczna.

A czekali już ładnych parę godzin — za długo jak na zwykłe obrady sądu. Od chwili, w której dowiedziała się, kto będzie sądzić Younga, bała się tylko jednej rzeczy, i wiedziała, że ma powody do obaw. Ostrzeżenie królowej o politycznych reperkusjach piekło niczym sól na otwartej ranie. Nie wiedziała, co zrobi, jeżeli Young nie zostanie skazany i wyjdzie z sali wolny. Wiedziała natomiast, że nie wytrzyma bezczynności i będzie musiała wziąć sprawy w swoje ręce.


Sala konferencyjna miała dobry system klimatyzacyjny, ale Hamish Alexander gotów był przysiąc, że śmierdzi potem i nienawiścią. Wiedział, że jest to złudzenie, ale wiedział też, że w pełni usprawiedliwione: zaciętość dyskusji toczonych przez ostatnich kilka godzin musiała wpłynąć na wszystko, co znajdowało się w pobliżu, może poza bryłą betonu.

Potarł piekące oczy, próbując nie okazać złości, jako że debata po raz kolejny zmieniła się w wymowne, wrogie milczenie. „Debata” czy „dyskusja” były zresztą niewłaściwymi określeniami, bo nic nie wskazywało na to, by ktokolwiek miał zamiar choćby minimalnie zmienić swoje stanowisko. Znacznie bardziej odpowiednie byłoby zdaniem Aleksandra określenie „pieprzenie”. Jako przewodniczący pozwolił, by Kuzak i Simengaard toczyli walkę słowną z Jurgensem i Lemaitre. Jurgens został przekupiony, choć Hamish nie wiedział czym, i obiecał sobie rozliczyć za to przy pierwszej sposobności pana kontradmirała, Lemaitre była bardziej uparta od bryły betonu, czego się zresztą spodziewał. Natomiast zastanawiało go postępowanie Hemphill, która, choć głosowała dokładnie tak jak oni, nie odezwała się jak dotąd słowem. Głosowali osiem razy, a wynik był zawsze dokładnie taki sam. Zaczynała go boleć głowa i zaczynał mieć tego naprawdę dość.

— Posłuchajcie, kłócimy się od wielu godzin, a nikt nawet nie ustosunkował się do zeznań czy dowodów! — powiedział głosem, w którym słychać było zmęczenie. — W takim razie: czy ktokolwiek kwestionuje fakty przedstawione przez oskarżenie?

Odpowiedzią była cisza.

— Tak sobie myślałem — westchnął ciężko. — A to oznacza, że spieramy się nie o to, co Young zrobił czy czego nie zrobił, ani nie o to, co zrobiła czy nie zrobiła kapitan Harrington, ale o interpretację całej sytuacji. Nie ruszyliśmy z miejsca ani o milimetr.

— I wątpię, żebyśmy ruszyli… sir. — Głos Jurgensa był nieco zachrypnięty, ale równie jak dotąd nieustępliwy. — Uważałem, uważam i będę uważał, że lord Young działał zgodnie z prawem i dlatego całe oskarżenie jest nonsensem.

W oczach Simengaarda i Kuzak błysnęła żądza mordu, ale White Haven powstrzymał ich gestem, nim którekolwiek zdążyło się odezwać.

— Ma pan prawo do takiego stanowiska, admirale Jurgens, choć doprawdy nie pojmuję, jaka jest jego podstawa, biorąc pod uwagę opinię wiceadmirał Cordwainer — powiedział, zmuszając się do zachowania spokoju. — Poważnie wątpię też, by jakikolwiek inny skład sądu podzielił pański punkt widzenia. A jeżeli nie będziemy w stanie wydać wyroku, Admiralicja nie będzie miała innego wyboru, jak wylosować kolejny skład, który prawie na pewno wyda wyrok skazujący.

— Jak pan sam powiedział, sir, może i tak być — odparł twardo Jurgens. — Ja jednakże mogę głosować tylko tak, jak nakazuje mi sumienie, w oparciu o własne rozumienie stosownych przepisów prawnych.

— I nie zwracając zupełnie uwagi na polityczne konsekwencje dla wysiłku wojennego, tak? — warknął White Haven, tracąc panowanie nad sobą, co było u niego typową reakcją na obłudę.

Wiedział, że popełnił błąd, ledwie to powiedział, i widząc błysk w oczach Jurgensa, miał świadomość, że tamten w pełni to wykorzysta.

— Złożyłem przysięgę, że wydam wyrok jedynie w oparciu o dowody i moje rozumienie przepisów prawa wojennego, sir — warknął wściekle. — Jednakże skoro zaczęliśmy mówić o polityce, to proszę bardzo: uważam, że cały ten proces jest polityczną farsą, której jedynym celem jest skazanie lorda Younga pod zarzutem zdrady tylko po to, by kilku polityków i starszych oficerów odniosło polityczne korzyści, zaspokajając żądzę zemsty kapitan Harrington.

— Że co?! — Simengaard prawie wstał, łapiąc oburącz blat.

— Wszyscy wiedzą, kapitanie, że Harrington nienawidzi go od czasu, gdy spotkali się w akademii. Teraz jest wreszcie bohaterką motłochu, czyli ma na tyle silną pozycję, by go wykończyć przy pomocy tej farsy prawnej, a pewni wyżsi rangą oficerowie — Jurgens postarał się nie spojrzeć na Alexandra — gotowi są zrobić wszystko, by podesłać jej jego głowę na tacy i zmobilizować opinię publiczną przeciw opozycji. Ja w czymś takim nie wezmę udziału!

— A ta opozycja na samą tylko wieść o procesie gotowa jest zaprzepaścić szansę zwycięstwa nad Haven tylko po to, by uratować życie takiego wszarza jak Young! Ślicznie to o niej świadczy — wtrąciła Kuzak, ale prawie natychmiast została zagłuszona przez Lemaitre.

— Uważam, że poruszył pan ważną kwestię, admirale Jurgens. Pragnę dodać, że wysoce niepokojące jest to, kogo rząd wybrał na swego bohatera, a raczej bohaterkę. Wysoce niepokojące. Przebieg służby kapitan Harrington wyraźnie świadczy, że jest w gorącej wodzie kąpana i mściwa, i to nie tylko w stosunku do lorda Younga. Nie trzeba chyba przypominać, że fizycznie zaatakowała przedstawiciela Korony na Graysonie, ale próbowała też zamordować jeńca wojennego w systemie Yeltsin! Jest to zachowanie niedopuszczalne u oficera. Na dodatek udowodniła, że jest arogancka i niesubordynowana. Przypomnijcie sobie jej wystąpienie przed Komisją Rozwoju Uzbrojenia — to był bezpośredni atak na admirał Hemphill, która w tym czasie przewodniczyła tejże komisji…!

Sonja Hemphill skrzywiła się z niesmakiem, unosząc równocześnie dłoń, by jej przerwać, ale została zignorowana, podobnie jak admirał Kuzak, przez mającą wreszcie okazję przedstawić bez ogródek to, co od początku chciała ogłosić Lemaitre, rozwścieczona faktem, iż tak długo musiała milczeć. Wszyscy powinni przecież poznać jej zdanie, zgodzić się z nim i uznać za jedynie słuszne!

— Ta kobieta stanowi zagrożenie! — perorowała dalej. — I nic mnie nie obchodzi, kto pochwalił jej postępowanie podczas bitwy o Hancock! Nikt nie może stać ponad prawem! Nikt! Natychmiast po zakończeniu tego procesu mam zamiar zwrócić się do generalnego prokuratora wojskowego z oficjalną prośbą o dokładne zbadanie postępowania kapitan Harrington ze szczególnym uwzględnieniem możliwości postawienia zarzutu buntu w związku z bezczelnym uzurpowaniem sobie prawa do dowodzenia!

— Poprę tę prośbę bez wahania! — obiecał Jurgens.

Kuzak i Simengaard stracili nad sobą panowanie w tej samej chwili.

I wybuchła taka kłótnia, że ściany się zatrzęsły.

Kompletnie zaskoczony White Haven obserwował, jak czwórka oficerów skacze sobie do gardeł, przekrzykując się wzajemnie i oskarżając o najrozmaitsze rzeczy. To, że część zarzutów była zgodna z prawdą, a co najmniej dwoje dyskutantów zasługiwało na miano durniów oraz inne podobne epitety, jedynie pogarszało sprawę. Hemphill przyglądała się całej scenie w milczeniu i po raz pierwszy tego dnia zrzuciła maskę obojętności — na jej twarzy widać było zdziwienie, żal i niesmak.

Hamish Alexander oprzytomniał, otrząsnął się niczym doprowadzony do ostateczności wojownik i wstał. Po czym rąbnął pięściami w stół, aż zadudniło.

— Cisza! — Jego ryk wstrząsnął pokojem i kłócącymi się: zamilkli z otwartymi ustami i spojrzeli na niego osłupiali.

A na widok czystej furii na jego twarzy oprzytomnieli całkowicie.

— Siadać! — warknął wściekle, a ponieważ nie wykonali rozkazu natychmiast, dodał: — Już!

To ostatnie słowo wgniotło ich w fotele.

— A teraz posłuchajcie i zapamiętajcie moje słowa, bo powiem to tylko raz! — oznajmił lodowatym, spokojnym tonem. — Tego, kto jako pierwszy podniesie głos, obojętne z jakiego powodu, oskarżę o zachowanie niegodne oficera i doprowadzę do jego procesu, niezależnie od tego, jaki ma stopień. Jasne?!

Odpowiedziała mu absolutna cisza. Odetchnął głęboko i zmusił się do powrotu na fotel.

— To jest sąd wojenny. Niezależnie od poziomu głupoty i przekupności wszystkich obecnych, różnic politycznych i innych powodów konfliktów, jesteśmy starszymi rangą oficerami Królewskiej Marynarki, a nie bandą pijanych chuliganów! Jeżeli nie potraficie dobrowolnie przestrzegać podstawowych zasad kulturalnej dyskusji, wymuszę to na was, ustalając parlamentarne zasady zabierania głosu i udzielając go każdemu indywidualnie w kolejności zgłoszenia!

Kuzak i Simengaard spojrzeli po sobie zawstydzeni, Lemaitre wyglądała na przestraszoną i tylko Jurgens odpowiedział mu nieustępliwym spojrzeniem.

— Z całym szacunkiem, admirale White Haven, ale dalsze deliberowanie nie ma sensu — odezwał się niespodziewanie i wyraźnie słychać było, że próbuje mówić w miarę normalnym głosem. — Ten sąd nie wyda żadnego wyroku, to jasne. Niezależnie od chęci poszczególnych członków tego składu nie uda im się uzyskać wyroku skazującego. Uważam, że jako przewodniczący ma pan tylko jedno wyjście.

— Doprawdy, admirale Jurgens? — spytał White Haven śmiertelnie spokojnym tonem. — A jakie to wyjście, jeśli można spytać?

— Ogłosić, że nie możemy uzgodnić wyroku, i zalecić, by odstąpiono od oskarżenia.

— Że jak? — Simengaard nie podniósł głosu, ale to, co wydobywało się z głębi przepastnej piersi, było warkotem, pełnym tak jawnej nienawiści, że Jurgens aż drgnął.

Ale nie spuścił wzroku z przewodniczącego.

— Że należy odstąpić od oskarżenia — powtórzył z tryumfem. — Jak pan sam powiedział, admirale, sytuacja polityczna jest krytyczna, a ponowny proces lorda Younga jedynie ją pogorszy. Jako przewodniczący ma pan prawo wystąpić z dowolną rekomendacją, którą powinni wziąć pod uwagę podejmujący decyzję lordowie Admiralicji. Wątpię też, by książę Cromarty podziękował im za dalsze przeciąganie sprawy. W tych warunkach najrozsądniejszą rzeczą, jaką może pan zrobić, jest odradzenie ponownego procesu. Taki wniosek, jeśli Admiralicja się do niego przychyli, pozwoli rządowi wyjść z kryzysu, a opozycji przeanalizować swoje podejście do kwestii wypowiedzenia wojny.

White Haven zacisnął zęby, ze wszystkich sił próbując się powstrzymać przed uduszeniem sprzedajnego skurwysyna gołymi rękoma na miejscu. Satysfakcja w głosie Jurgensa jednoznacznie świadczyła, że wreszcie przestał się maskować i powiedział głośno to, o co od początku mu chodziło.

— Moment, jeśli można, admirale White Haven. — Głos Theodosii Kuzak miał temperaturę ciekłego helu i drżał wyraźnie, ale zdołała zapanować nad sobą i nie podnieść go. — Panie Jurgens, nie będę mówiła, co o panu sądzę, bo to nie czas i miejsce; satysfakcji mogę udzielić, jeśli tylko pan jej zażąda, ale też nie o to mi chodzi. Chciałabym natomiast zwrócić uwagę na jedno. Zapoznał się pan z dowodami i podobnie jak wszyscy obecni wie pan, że Young stchórzył i uciekł, narażając w ten sposób swych towarzyszy broni, w wyniku czego wielu z nich, kilkuset na pewno, prawdopodobnie kilka tysięcy, zginęło bądź odniosło poważne rany. Zapomnijmy na moment o tym, kto lubi lady Harrington, a kto nie, o tym, jakiej opcji politycznej kto chce pomóc czy jakie korzyści osiągnąć, naginając prawo do własnych potrzeb. Skupmy się tylko na jednym aspekcie sprawy. Young zdradził, łamiąc przysięgę i narażając swym postępowaniem innych członków Królewskiej Marynarki na śmierć, o czym wiedzą wszyscy, nie tylko ci, którzy brali udział w bitwie o Hancock. Ten sąd ma znacznie poważniejsze zadania niż tylko ustalenie, czy jest on winny czy nie. Wynajdywanie luk w prawie czy wykorzystywanie innych prawniczych chwytów jest dopuszczalne w sądach cywilnych, a to jest sąd wojskowy. Naszym zadaniem nadrzędnym, jak każdego takiego sądu, jest ochrona Royal Manticoran Navy, bo to jej dobro jest nadrzędnym celem i głównym powodem istnienia sądów wojennych. Konkretnie mówiąc, ich rolą jest pilnowanie, by przez akcje jednostki nie ucierpiały morale, dyscyplina i zdolności bojowe. Jako oficer starszy stopniem musi pan zdawać sobie sprawę, jakie będą konsekwencje, gdy oficerowie i członkowie załóg dowiedzą się, że odmówiliśmy ukarania oczywistego tchórzostwa! Jest pan gotów, mając tę świadomość, powtórzyć, że prywatne korzyści czy sytuacja polityczna są ważniejsze, i nadal robić, co się da, by uratować takie godne pogardy ścierwo jak Young?! Człowieku, nie dociera do pana, co pan robi, czy też nie chce pan, żeby dotarło? Zresztą dotyczy to nie tylko pana, także pozostałych zwolenników Younga. Czy wszyscy jesteście takimi egoistami, żeby w imię własnych interesów pozwolić, żeby to zaprzeczenie honoru i hańba dla munduru kolejny raz wykręciło się od odpowiedzialności?!

Jurgens przygarbił się i spuścił wzrok, ale nie odezwał się słowem. Lemaitre zaczęła kręcić się niespokojnie, także nie mogąc spojrzeć jej w oczy. Za to Sonja Hemphill uniosła głowę, rozejrzała się po twarzach obecnych, a potem spojrzała prosto w oczy Kuzak.

— Nie, admirał Kuzak — oświadczyła wyraźnie. — Ja na to nie pozwolę!

Gdyby w tym momencie wyrosły jej rogi, Jurgens i Lemaitre nie byliby bardziej zaskoczeni. Jurgens otworzył usta, ale zignorowała go, przeniosła spojrzenie na Aleksandra i widząc w jego oczach równie wielkie zaskoczenie, choć nad mięśniami twarzy lepiej panował, uśmiechnęła się leciutko.

— Nie będę głosowała za skazaniem go na karę śmierci, sir — powiedziała głośniej. — I to, czy z czysto prawnego punktu widzenia mógł postąpić, jak postąpił, nie ma dla mnie żadnego znaczenia. Nie pozwolę jednak, by ktoś taki uniknął kary. Niezależnie od tego, czy jego postępowanie było prawne czy nie, było przede wszystkim niedopuszczalne. I jest niewytłumaczalne i niewybaczalne u królewskiego oficera. Dlatego też mam pewną propozycję…

White Haven leciutko skinął głową — co prawda Hemphill właśnie przyznała się do złamania przysięgi bezstronności, ale w przeciwieństwie do pary pozostałych krzywoprzysięzców miała przynajmniej dość uczciwości, by to głośno powiedzieć. A poza tym być może faktycznie znalazła wyjście z impasu…


Ktoś zastukał do drzwi — Honor drgnęła zaskoczona, zdołała naprawdę się zdrzemnąć, i otworzyła oczy. W progu stał dyżurny podoficer w galowym uniformie z akselbantem woźnego sądowego.

— Panie i panowie oficerowie: rozprawa zostanie wznowiona za dziesięć minut — oznajmił i zamknął za sobą drzwi.

Honor poczuła, że puls jej przyspiesza.

W sali było nieco mniej widzów, za to świadkowie uwolnieni od zakazu kontaktów po złożeniu zeznań wypełnili wolne miejsca, tak że przy ich zajmowaniu panował spory tłok. Nawet wzrost tym razem nie pomógł Honor, za to pomocny okazał się Paul, który dzięki swej budowie sunął przez tłum niczym holownik, torując jej drogę. Kiedy wreszcie usiedli, Honor z obawą spojrzała na stół, za którym zasiedli już sędziowie. I odetchnęła z ulgą: szpada Younga leżała zwrócona rękojeścią do admirała White Haven.

Poczuła, że zaczyna drżeć, i dopiero wtedy dotarł do niej pomruk innych, którzy zauważyli ułożenie szpady, i odgłos, jakby ktoś się dusił, dochodzący z prawej. Odwróciła głowę i zacisnęła usta na widok obleśnego grubasa wypełniającego fotel antygrawitacyjny z wbudowanym systemem automedycznym. Nalana twarz earla North Hollow była szaroblada, a najbardziej wyraźny jej element stanowiły wytrzeszczone świńskie oczka. Obaj młodsi bracia Younga siedzący po bokach byli prawie tak samo bladzi. Coś wewnątrz niej szeptało, że powinno jej być ich żal, ale nie było: Young był synem tego zapasionego knura, po którym odziedziczył wszystko co najgorsze. I nie chodziło o skłonność do tycia.

Rozległ się ostry melodyjny dźwięk dzwonka uderzonego młoteczkiem i zapadła cisza.

— Sąd wznawia posiedzenie — oznajmił White Haven i dał znak Marines pilnującym drzwi do jednego z bocznych pomieszczeń.

Dowodzący wartą sierżant wszedł do niego i wszyscy obecni zdali się wstrzymać oddech. Drzwi otworzyły się ponownie i wyłonił się z nich Pavel Young. Dwaj wartownicy ustawili się po jego bokach i cała trójka ruszyła ku fotelowi, obok którego stał obrońca.

Widać było, że Young próbuje zapanować nad mimiką twarzy, stara się, by pozostała ona obojętna, ale nie udawało mu się to — policzki drgały mu nerwowo, a na czole perliły się grube krople potu. Dla wszystkich oczekiwanie było długie i męczące — dla niego musiało być przedsionkiem piekła. Gdy Honor to sobie uświadomiła, stwierdziła z zaskoczeniem, że sprawiło jej to prawdziwą przyjemność.

Young właściwie jej nie zauważył, choć prześliznął się po niej wzrokiem. Wpatrywał się prosto przed siebie, jakby chciał choć o sekundę odwlec nieuniknione. Doszedł sztywno do fotela, odwrócił się i już nie mógł niczego odwlec — spojrzał na szpadę i strach go sparaliżował.

Szpada leżała zwrócona ostrzem ku niemu. I ten jeden jedyny fakt wywołał w jego umyśle lawinę paraliżującego przerażenia, jakiego nigdy dotąd nie czuł. Nawet wtedy na mostku Warlocka.

Nie był w stanie opanować nagłego dreszczu, podobnie jak nie mógł zapanować nad sobą i nie odwrócić się, by spojrzeć na ojca. W jego oczach zobaczył czystą panikę oraz pełną przerażenia i wściekłości niemoc. Oderwał wzrok od niego, czując nową falę strachu, i dopiero wówczas dostrzegł swego byłego zastępcę trzymającego tę kurwę za rączkę! Ale nawet nagła wściekłość nie zdołała przebić się przez przerażenie.

— Więzień zwróci się twarzą do sądu! — Zimny głos admirała White Haven przerwał ciszę i Young odruchowo odwrócił głowę.

Przełknął z trudem ślinę, czekając na ciąg dalszy w stanie dziwnego otępienia.

— Kapitanie lordzie Young, został pan osądzony przez sąd wojenny. Zarzuty już pan usłyszał, czy jest pan gotów usłyszeć wyrok?

Young ponownie przełknął ślinę. I jeszcze raz, ale gardło nie stało się ani trochę mniej zaschnięte. Był poddawany jakiejś wyrafinowanej torturze, od której nie było ucieczki, i tylko świadomość, że musi odpowiedzieć, by ją jak najszybciej zakończyć, skłoniła go do odpowiedzi.

— Tak — powiedział ochryple, ale zabrzmiało to zrozumiale.

White Haven skinął głową.

— Doskonale — ocenił. — Zostaje pan uznany winnym złamania artykułu 23 prawa wojennego, czyli zarzutu pierwszego, stosunkiem głosów cztery do dwóch.

Ktoś jęknął głucho za plecami Younga, ale White Haven jedynie odchrząknął i czytał dalej równym i niewzruszonym niczym przeznaczenie głosem.

— Zostaje pan uznany winnym naruszenia artykułu 26 prawa wojennego, czyli zarzutu drugiego, stosunkiem głosów cztery do dwóch. Zostaje pan uznany winnym zarzutu trzeciego, czyli narażenia na niebezpieczeństwo innych okrętów i spowodowania ciężkich strat w ludziach, stosunkiem głosów cztery do dwóch. Zarzut czwarty, głoszący że pańskie postępowanie było rezultatem tchórzostwa… sąd ten nie jest w stanie wydać wyroku, bowiem stosunek głosów wynosi trzy do trzech.

Na widowni rozległ się szmer niedowierzania, a Young nie mógł uwierzyć własnym uszom.

— Zarzut piąty, głoszący że pańskie postępowanie należy uznać za dezercję w obliczu wroga zgodnie z artykułami 14, 15 i 19 prawa wojennego… sąd ten także nie jest w stanie tego orzec, bowiem stosunek głosów wyniósł trzy za skazaniem, trzy za uniewinnieniem.

Pomruk na widowni zmienił się z niedowierzającego w oburzony. A Young ujrzał promyk nadziei: brak wyroku w kwestiach, które naprawdę się liczyły, bo tylko za nie mógł trafić przed pluton egzekucyjny!

— Niemożliwość wydania orzeczenia nie oznacza uniewinnienia — dodał White Haven tonem wypranym z jakichkolwiek uczuć — ponieważ jednak w Gwiezdnym Królestwie Manticore obowiązuje zasada domniemania niewinności do momentu skazania, sąd tym razem nie miał innego wyboru, jak odrzucić zarzut czwarty i piąty.

Honor sparaliżowały uczucia dokładnie przeciwne niż te, które dały Youngowi nadzieję. Skurwielowi znowu się udało! Trzy pierwsze zarzuty nie wystarczały nawet, by wyrzucić go ze służby przy takich koneksjach rodzinnych! Połowa pensji, nagana pisemna, niemożność aktywnej służby, ale to wszystko było nieważne. Wszarz ponownie wyłgał się w tych kwestiach, które były naprawdę ważne, bo Admiralicja nie wznowi procesu w tak niepewnej politycznie sytuacji. Jego nagłe odprężenie świadczyło o tym, że także to zrozumiał, i na ten widok mało nie targnęły nią torsje. White Haven nadal coś mówił, ale były to jedynie nic nie znaczące dźwięki; dopiero gdy poczuła gwałtowny uścisk dłoni Paula, stały się zrozumiałe i istotne.

— …obowiązkiem tego sądu jest wyznaczenie kary za przestępstwa, których winnym został pan uznany. Zdaniem dwóch trzecich składu sędziowskiego pańskie zachowanie w czasie bitwy o Hancock jest dowodem karygodnego lekceważenia obowiązków i braku cech charakteru niezbędnych u oficera Królewskiej Marynarki. Dlatego stosunkiem głosów cztery do dwóch sąd ten postanawia, co następuje: oskarżony, kapitan lord Pavel Young, ma zostać zdegradowany i pozbawiony wszystkich praw, przywilejów i prerogatyw przysługujących oficerom Royal Manticoran Navy oraz usunięty ze służby jako niegodny tego, by kiedykolwiek nosić mundur jakiejkolwiek królewskiej formacji wojskowej. Wyrok zostanie wykonany publicznie w ciągu trzech dni od chwili jego ogłoszenia. Rozprawa zostaje zakończona.

Rozległy się kolejne dźwięki dzwonka, dla Honor brzmiące niczym słodka, oczyszczająca muzyka, dla Younga jak trąby potępienia. To było gorsze od egzekucji: wyrzucili go i zdegradowali, jakby był niegodny nawet pogardy. Jakby nie zasługiwał nawet na rozstrzelanie! Będzie żył, fakt, ale najpierw czeka go cały upokarzający ceremoniał, a potem życie w hańbie i pogardzie. Niewielu będzie śmiało mu ją okazać z uwagi na wpływy i możliwości jego rodziny, ale uważać tak będą wszyscy.

Było to tym straszniejsze, że ten horror nastąpił tuż po chwilowej uldze i przekonaniu, że znów udało mu się wywinąć. A idealna cisza panująca na sali sądowej podkreślała jedynie satysfakcję obecnych. Skurczył się wewnętrznie, czekając na ten pierwszy pełen aprobaty pomruk, i podskoczył, słysząc za plecami przeraźliwe wycie elektronicznego alarmu.

Przez moment nie był w stanie go umiejscowić i rozpoznać, a w następnej sekundzie okręcił się na pięcie, gdy zrozumiał co to za dźwięk. Był to alarm modułu medycznego fotela ojca, który leżał bezwładnie niczym nadmuchana lalka. Alarm wył potępieńczo, grając Youngowi na nerwach, ale mógł jedynie wybałuszyć oczy, bowiem nie potrafił ruszyć się z miejsca.



ROZDZIAŁ X

— Dobry Boże! — W głosie Tankersleya słychać było niedowierzanie i rozbawienie równocześnie.

Honor odwróciła głowę, by przekonać się, co też je spowodowało, ale okazało się to wcale niełatwe, gdyż projektanci Królewskiej Marynarki zadali sobie sporo trudu, by zapewnić jak największe wygody kapitanom krążowników liniowych, i jej sypialnia na pokładzie HMS Nike była przestronniejsza niż cała kwatera Paula na Hephaestusie. Co oznaczało także znacznie większe łóżko, a tam akurat oboje przebywali, jeszcze nieco zmęczeni po niedawnych przyjemnościach. Nie one zresztą były powodem wypowiedzi Paula, gdyż zajęty był teraz oglądaniem najnowszych wiadomości z Landing. Śledził je zresztą z podejrzanym zainteresowaniem graniczącym wręcz z podziwem.

— Nie wierzę! — oświadczył. — Popatrz na to!

— Wolę nie — stwierdziła, przytulając prawy policzek do jego ramienia. — Cieszy mnie, że ganiają dla odmiany za czymś innym, ale losy Younga aż tak mnie nie obchodzą. Najważniejsze, że wreszcie się od niego uwolnię, i to jest jedyna rzecz, która tak naprawdę mnie interesuje w związku z jego parszywą osobą.

— Strasznie zawężony punkt widzenia — ocenił złośliwie. — Jakby nie było, to w pewnym sensie historyczne wydarzenie. Jak ci się wydaje, ilu ludzi w dziejach dowiedziało się w ciągu jakiejś minuty czy dwóch, że zostali zdegradowani i wyrzuceni z wojska oraz że właśnie stali się parami Królestwa, dziedzicząc tytuł po tatusiu?

Skrzywiła się, otworzyła oczy i spojrzała na ekran stojącego na jej nocnym stoliku monitora pokazujący właśnie demonstrację przed parlamentem. Ekran był płaski, nie holograficzny, brakowało więc wielu detali i ostrości obrazu, ale bez trudu rozpoznała siedzących w studio, gdy obraz się zmienił. W studio programu publicystycznego „W ogniu” obecni byli Minerva Prince i Patrick DuCain, czyli dziennikarze prowadzący, oraz zaproszeni goście — sir Edward Janacek i lord Hayden O’Higgins, także emerytowany Pierwszy Lord Admiralicji. Ponieważ goście reprezentowali skrajnie odmienne stanowiska, ich dobór odzwierciedlał podział polityczny, podobnie zresztą jak wystrój studia — hologramy jej i Younga spoglądające na siebie bykiem. Nawet nie słysząc słów, wiedziała, co jest tematem rozmowy, ale Tankersley podkręcił głos i rozległo się wyraźnie pytanie DuCaina:

— …stopnia zmieni to według pana, sir Edwardzie, układ sił w Izbie Lordów?

— Trudno powiedzieć, Pat, bo wątpię, by podobna sytuacja miała kiedykolwiek miejsce. Lord Young… przepraszam, earl North Hollow, musi zostać przyjęty do Izby Lordów. Wyrok sądu wojennego będzie dla niego jako polityka naturalnie sprawą wstydliwą, ale jest parem i prawo w tej kwestii jest zupełnie jednoznaczne. A to oznacza, że rozkład głosów między partiami raczej się nie zmieni. Szczerze mówiąc, jeżeli weźmie się pod uwagę stronniczy wynik głosowania, wątpię…

— Stronniczy?! — przerwał mu lord O’Higgins. — Nie gadaj bzdur, Ed! To nie był jednopartyjny sąd, a wyrok zapadł stosunkiem dwóch trzecich głosów!

— I co z tego? — prychnął Janacek. — Głosowaniu przewodniczył oficer będący bratem wicepremiera i jednym z najsilniejszych popleczników Harrington, więc wynik miał na celu publiczne zawstydzenie opozycji. W trakcie bitwy o Hancock doszło do wielu nieprawidłowości i nie tylko lord Young jest temu winien… to jest North Hollow. Część z nas jest przekonana, że przede wszystkim osądzono niewłaściwego kapitana, i jeżeli uważasz, że opozycja gładko przełknie taką obelgę, jesteś w błędzie. Rząd księcia Cromarty’ego może sobie rozgrywać partyjne gierki podczas kryzysu, ale bądź pewien, że opozycja go z tego rozliczy!

— Czy pan sugeruje, że dobór sędziów nie był całkowicie uczciwy, sir Edwardzie? — spytała Minerva.

Janacek już miał odpowiedzieć, ale zmarszczył brwi i zamknął usta.

— Brednie! — prychnął O’Higgins. — Może sobie opowiadać dowolne głupoty na różne tematy, ale doskonale wie to samo co ja, czyli to, że żaden człowiek nie ma możliwości wpłynąć na wybór oficerów wchodzących w skład sądu wojennego. Wybiera ich losowo komputer, a procedura została pomyślana tak, by ingerencja ludzka była fizycznie niemożliwa. Obrona ma także możliwość sprawdzenia elektronicznego zapisu całej operacji i gdyby cokolwiek wydało się podejrzane Youngowi czy jego obrońcy, na pewno by nie milczeli. A nikt nie zgłosił żadnych zastrzeżeń ani przed procesem, ani w jego trakcie.

— I co pan na to, sir Edwardzie? — spytał DuCain.

Janacek wzruszył z irytacją ramionami.

— Oczywiście, że wybór był uczciwy — przyznał niechętnie. — Ale decyzja, by proces odbył się w sytuacji, gdy sprawa została nagłośniona i wiele jest uprzedzeń, odzwierciedla zarówno całkowite ignorowanie sensownych zasad prawnych, jak i najgorszą odmianę partyjnego politykierstwa, które…

— Dlaczegóż to, Ed, wszystko co robi rząd to „partyjne politykierstwo”, a postępowanie opozycji jest nieodmiennie powodowane „racją stanu i dalekowzroczną polityką”? — przerwał mu O’Higgins. — Obudźcie się i przestańcie okłamywać samych siebie, bo wyborców już się wam nie udaje: w Izbie Gmin zostało wam dokładnie dwanaście głosów!

— Jak rozumiem, lordzie O’Higgins, popiera pan stanowisko rządu tak w sprawie procesu, jak i wypowiedzenia wojny? — wtrąciła Prince, nie dając Janacekowi dojść do słowa.

— Oczywiście, że popieram stanowisko rządu w sprawie wypowiedzenia wojny. — Zapytany wzruszył ramionami. — Nie mogę jednak popierać jego stanowiska w kwestii procesu Younga, a to z tego prostego powodu, że rząd nie zajął żadnego stanowiska! Usiłuję to zresztą przetłumaczyć mojemu dziwnie w tej kwestii nielotnemu koledze. Był to sąd wojenny działający w ramach prawa wojennego, rozpatrujący zarzuty zarekomendowane przez formalny sąd oficerski, który zebrał się natychmiast po bitwie, a wszystko to zostało spowodowane zachowaniem samego skazanego w obliczu wroga. Kto rozsądny może uznać to za sprawę polityczną? Co więcej, jeden z trójki popleczników Younga w składzie sądu miał, czy też raczej miała, dość odwagi cywilnej, by głosować za uznaniem go winnym najoczywistszych zarzutów i za skazaniem. Szkoda, że temu komuś zabrakło odwagi na doprowadzenie sprawy do końca…

— Co to znaczy „popleczników”? — Janacek nie pozwolił się dłużej zagłuszać. — Imputuje pan, że istniał jakiś spisek, by go uniewinnić czy co?

— Skądże znowu. Takie twierdzenie mogłoby stać się podstawą do oskarżenia mnie o oszczerstwo czy zniesławienie. Podobnie gdybym na przykład twierdził, że przynajmniej dwóch, jeśli nie trzech sędziów, miało konkretny, prywatny interes w uratowaniu go, bo dobiło targu z jego ojcem.

— A uważa pan, że dobito jakiegoś targu, lordzie O’Higgins? — spytał pospiesznie DuCain, korzystając z tego, że czerwony jak burak Janacek zapowietrzył się i nie zdążył eksplodować.

— Tego nie powiedziałem, choćby ze względów, które już wymieniłem. Czy jednak nie wydaje się panu zastanawiające, że Young został uznany winnym wszystkich postawionych mu zarzutów poza tymi, za które karą jest śmierć przez rozstrzelanie? — odparł O’Higgins poważnie. Jest to godne zastanowienia, zwłaszcza jeśli weźmie się pod uwagę, że w uzasadnieniu wyroku degradacji i usunięcia z Królewskiej Marynarki użyto prawie dokładnie tych samych zwrotów, którymi uzasadniono by karę śmierci. W tej chwili jestem tylko zwykłym obywatelem po służbie wojskowej, więc wyrażam swoje prywatne zdanie, ale jestem przekonany, że ktoś, kto głosował za uniewinnieniem Younga od dwóch ostatnich zarzutów, był przekonany o jego winie. I to mnie głęboko niepokoi, bo sędziowie powinni głosować zgodnie z własnym sumieniem, a to głosowanie to tryumf polityki czy też prywatnych interesów nad dowodami. Natomiast dobrze się stało, że choć osoba ta nie do końca zachowała się właściwie, miała jednak dość odwagi, by przesądzić o usunięciu ze służby i ukaraniu. Natomiast jeśli chodzi o dwoje pozostałych głosujących za całkowitym uniewinnieniem przy tak oczywistej sprawie… cóż, powiem tylko, że jest mi wstyd, że noszą oni mundury RMN. Gdyby ktoś, kto dopuścił się takiego tchórzostwa, uniknął kary, tak jak tego chcieli, strach pomyśleć, co by to…

— Dobry Boże! — Janacek odzyskał głos. — Twój drogocenny sąd nie uznał go za winnego tchórzostwa! Nie wystarczy, że został upokorzony i zhańbiony? Za mało ci, że jego ojciec zmarł na zawał, gdy usłyszał wyrok? Jak długo jeszcze będziesz go prześladował?!

— Dopóki piekło nie zamarznie, jeśli będzie to konieczne — odpalił rzeczowo O’Higgins. — Jest najbardziej godnym pogardy osobnikiem, który zhańbił mundur…

— Jak śmiesz!? Ja cię…

— Panowie! Proszę! — Prince próbowała zapanować nad dyskutantami.

DuCain natomiast siedział zachwycony, obserwując, jak obaj emerytowani szefowie marynarki skaczą sobie do gardeł. Zanim jednak zaczęło robić się naprawdę ciekawie, krzyczących na siebie nieprzytomnie lordów zastąpiły na ekranie reklamy.

Honor potrząsnęła z niesmakiem głową i spojrzała nieprzychylnie na Paula targanego salwami śmiechu. Korzystając z tego, zabrała mu pilota i wyłączyła monitor.

— Mam tego dość! — oznajmiła, rzucając pilota na stolik. — Czy oni nigdy nie znajdą sobie innego tematu?

— Przepraaaaszam! — wysapał Tankersley, bezskutecznie próbując się uspokoić. — Ale to…

I znów wstrząsnął nim paroksyzm śmiechu.

— Może w pewien makabryczny sposób jest to nawet zabawne — westchnęła. — Ale ja tego nienawidzę! Nienawidzę! I nadal nie mogę wystawić nosa za okręt, żeby nie natknąć się na jakiegoś dziennikarza!

— Wiem, kochanie. — Paul zdołał się opanować. — A Nike przechodzi poważne naprawy i nie może stąd odlecieć. Obawiam się, że musimy poczekać, aż się to wszystko uspokoi.

— O ile kiedykolwiek się uspokoi.

— Uspokoi, nie ma obawy. Wyrok ogłoszono wczoraj, więc to ciągle jest świeża sensacja. Sądzę, że zacznie się uspokajać po degradacji i formalnym usunięciu Younga ze służby.

— A jego przyjęcie do Izby Lordów? A taki drobiazg jak wypowiedzenie wojny? A… — urwała, gdyż drzwi niespodziewanie się otworzyły i do sypialni wmaszerował Nimitz.

Wskoczył na łóżko, siadł i przyjrzał się jej, przekrzywiając łeb. Oboje z Paulem dawno przestali się nim przejmować, podobnie jak własną nagością w jego obecności, bowiem Nimitz, choć nie ukrywał, że jest zadowolony z ich związku, nigdy nie okazywał najmniejszego zainteresowania ich współżyciem seksualnym czy szczegółami anatomicznymi. Co oznaczało, że znalazł się tu z zupełnie innego powodu.

Skoncentrowała się na więzi empatycznej — treecaty zawsze doskonale wyczuwały emocje ludzi, ale z tego co wiedziała, dotąd żaden człowiek nie był w stanie wyczuć emocji treecata. Ona sama uzyskała tę możliwość dopiero dwa standardowe lata temu i to także nie od razu. Wzajemne zrozumienie wzrastało stopniowo i była to niepokojąca zmiana po prawie czterdziestu latach spędzonych razem, choć przyznawała, że było to miłe zaniepokojenie. Naturalnie nie poinformowała o tym nikogo, natomiast wiedziała, że kilka najbliższych osób: Paul, Henke, MacGuiness i jej rodzice, domyślili się prawdy. Nikt z nich nie zdradził tego sekretu i mogła być pewna, że tego nie zrobi. A była to tajemnica, choć sama nie wiedziała dlaczego i nie wiedziała też, dlaczego uznawała ją za tak ważną.

Nimitz siedział spokojnie, cierpliwie wpatrując się w jej oczy i czekając, aż zrozumie wiadomość, co nie było łatwe, bowiem przesyłane były wyłącznie emocje i parę nader ogólnych obrazów. Honor ćwiczyła jednakże przy każdej okazji i systematycznie doskonaliła umiejętności. Teraz zachichotała nagle.

— Co jest? — zainteresował się Paul.

— Myślę, że lepiej będzie, jeśli się ubierzemy.

— Dlaczego? — Uniósł się na łokciu, obserwując, jak Honor wstaje i sięga po jedwabne kimono otrzymane od matki.

— Bo Mac zdecydował się nam przeszkodzić, a nie chcę biedaka zszokować.

— Mac wie o nas wszystko — zauważył rzeczowo Paul. — Nie raz zresztą nas krył.

Honor uśmiechnęła się ze zrozumieniem — Mac był od niej dwa razy starszy i często sprawiał wrażenie, jakby traktował ją jak nieodpowiedzialnego podlotka bez instynktu samozachowawczego. Troszczył się o nią i czasami nią manipulował (naturalnie zawsze dla jej własnego dobra), był jednak także wzorem dyskrecji. W praktyce oznaczało to, że doskonale wiedział, kiedy Paul ją odwiedza, i pełnił rolę bufora, przechwytując wszystko i wszystkich, którzy mogliby przeszkadzać, za co była mu głęboko wdzięczna. Co ważniejsze, jemu także zdawało się sprawiać przyjemność jej zadowolenie.

— Doskonale zdaję sobie sprawę, że o nas wie — odparła. — I tu rodzi się problem, bo nie wie, czym akurat się zajmujemy. Jeżeli się połączy, a ja nie uruchomię obrazu, będzie pewien, że nam przeszkodził. Nie ma sensu go stresować, więc załóż coś na siebie, ekshibicjonisto.

— Ciągle tylko rozkazują i rozkazują — burknął Tankersley, ale sięgnął po szlafrok.

Nałożył go, przeciągnął się i spiął włosy, które, choć nieco krótsze od włosów Honor, były jednak bujniejsze i mocniejsze, stanowiąc nieodmiennie obiekt jej zazdrości. Jej własne urosły już na tyle, że mogła je spinać w koński ogon, co zresztą robiła, ilekroć miała założyć hełm, ale nie odrosły jeszcze tak, jak by chciała.

Uśmiechnęła się, szczotkując je przed lustrem. Były teraz zdecydowanie prostsze niż wtedy, gdy je krótko ścinała — teraz kręciły się tylko na końcach, co sprawiło jej dużą ulgę, bowiem bała się, że będzie zmuszona nosić taką samą fryzurę jak Mike, zwaną od niepamiętnych czasów afro, a to byłoby nie do zniesienia. I skończyłoby się brakiem długich włosów.

Odłożyła szczotkę i zawiązała szlafrok, gdy rozległ się dźwięk interkomu.

— Widzisz? — spytała retorycznie Paula i włączyła urządzenie. — Cześć, Mac. Co się stało?

MacGuiness uśmiechnął się z ekranu, zadowolony, że najwyraźniej nie przeszkodził w niczym ważnym czy delikatnym.

— Przepraszam, że przeszkadzam, ma’am, ale są dwie wiadomości dla pani od komandor Chandler.

— Tak? — Uniosła brwi, przestawiając się na myślenie jak kapitan, nie jak kobieta. — Jakie to wiadomości?

— Pierwsza to uaktualnienie harmonogramu napraw, ma’am. Nie czytałem go naturalnie, ale komandor Chandler zapewniła mnie, że to może poczekać do obiadu. Obawiam się jednak, iż druga nie może czekać w ogóle. Jest od admirała White Haven.

— Od admirała White Haven? — powtórzyła sztywniejąc. — Ma jakiś stopień uprzywilejowania?

— Żadnego, ma’am. Ale skoro jest od oficera flagowego… — MacGuiness wzruszył wymownie ramionami.

Przyznała mu rację — każda wiadomość od każdego admirała dla kapitana automatycznie była ważna i pilna, obojętnie czy została opatrzona stosownymi kodami czy nie.

— Rozumiem, Mac. Obie są w moim komputerze?

— W kolejności nadejścia, ma’am.

— Dzięki. Zaraz się nimi zajmę.

— Naturalnie, ma’am.

Mac wyłączył się, a Honor nacisnęła klawisze odtwarzania i na ekranie pojawiła się twarz Eve Chandler.

— Mac uprzedził mnie, że jest pani chwilowo niedostępna, ma’am. Sprawa nie jest wystarczająco poważna, żebym musiała pani przeszkadzać, ale pomyślałam sobie, że się pani ucieszy z wiadomości, że wreszcie udało nam się przekonać stocznię do całkowitej wymiany grasera numer sześć.

W głosie pierwszej oficer słychać było zadowolenie z siebie i Honor uśmiechnęła się z satysfakcją.

Graser numer sześć został poważnie uszkodzony przez wybuch grasera numer osiem, ale komisja Hephaestusa upierała się, że można go naprawić i „będzie jak nowy”. Oszczędziłoby to jakieś czternaście milionów dolarów, jeśli komisja miałaby rację, jeśli nie — HMS Nike przy pierwszym spotkaniu dysponowałby prawoburtową salwą słabszą o dziesięć procent. Ivan Ravicz upierał się od początku, by działo wymienić w całości, z czym tak Chandler, jak i Honor się zgadzały, w przeciwieństwie do wiceadmirała Cheviota. Trudno go było przekonać, ale rzeczowe argumenty wsparły kontakty Paula i jak się właśnie dowiedziała, wspólnymi siłami postawili na swoim.

— Szef ekipy remontowej obiecał, że jutro wezmą się za wymianę, ma’am — dodała Chandler. — Aha, w środę, czyli prawie tydzień przed terminem, ma być sprawny główny pokład hangarowy, co oznacza dwie rzeczy: kierowanie ruchem łodziowym będzie uproszczone, a wcześniejsze rozpoczęcie napraw pomostu flagowego i centrali możliwe. Dotąd nie rozpoczynaliśmy ich z obawy, by nie puściło awaryjne uszczelnienie, a teraz ekipa remontowa będzie mogła pracować tam bez skafandrów, co powinno znacznie skrócić czas potrzebny na naprawy. Nadal nie są tacy dobrzy jak stocznia na Hancock, ma’am, ale szybko się uczą. Koniec wiadomości, ma’am.

— Proszę! Proszę — wymruczała z zadowoleniem Honor. — Najwyższy czas na jakieś dobre wiadomości!

— Proszę? — Paul wystawił głowę z łazienki, skąd buchnęły przy okazji kłęby pary. — Mówiłaś coś?

— Mówiłam. — Posłała mu uśmiech przez ramię, blokując odtwarzanie drugiej wiadomości.

Nie zauważyła, że wyszedł z sypialni, ale to było normalne: nie wtrącali się i nie narzucali jeden drugiemu, gdy w grę wchodziły kwestie zawodowe. Paul miał zwyczaj znajdować sobie inne zajęcie, przeważnie związane z opuszczeniem kabiny, gdy musiała zająć się czymkolwiek, co mogło być związane z informacjami zastrzeżonymi do jej wiadomości jako kapitana okrętu.

— A co takiego? — spytał.

— Eve właśnie mnie zawiadomiła, że udało nam się w końcu uzyskać zgodę na wymianę grasera numer sześć!

— Doskonale! Mam rozumieć, że moje skromne wysiłki miały z tym coś wspólnego?

— Wcale by mnie to nie zdziwiło. Najważniejsze jednak, że admirał Cheviot posłuchał wreszcie prawdziwych marynarzy, a nie gryzipiórków w mundurach.

— No, no: ja też jestem póki co stoczniowcem, więc nie przesadzaj. Niewielu jest wśród nich oficerów liniowych, więc nie zdają sobie sprawy z pewnych rzeczy, podobnie jak mało który oficer liniowy bierze pod uwagę takie rzeczy jak koszt naprawy czy ocenę efektywności. A na ocenę efektywności rzeczoznawcy stoczniowego istotny wpływ mają kosztorysy zatwierdzonych przez niego prac. Ponieważ niewielu ma podobny do mojego, nieskalanie odważny charakter, w nocy dręczą ich koszmary i toną w zimnym pocie, bo śnią im się następne oceny efektywności.

Jak jeden z drugim ma pecha i spotka tak rozrzutnego kapitana jak ty, może się rozpić z rozpaczy!

— Biedactwo!

— No właśnie. Cieszę się, że zrozumiałaś, moje dziecko. Może jeszcze będzie z ciebie jakiś pożytek — oświadczył kaznodziejskim tonem, ale błogosławieństwo przerwał mu donośny brzęczyk dobiegający zza drzwi. — O cholera, zaraz mi wyłączy ciepłą wodę! Muszę lecieć!

I wrócił pod prysznic, nim sensory zareagowały na jego przedłużającą się nieobecność i wyłączyły układ podgrzewający wodę. Honor zachichotała i wyłączyła pauzę. Ekran zamigotał, rozświetlił się i pojawił się na nim earl White Haven.

— Dobry wieczór, damo Honor — powitał ją oficjalnie. — Właśnie dostałem potwierdzenie przydziału 5 eskadry krążowników liniowych do Home Fleet, gdy tylko wchodzące w jej skład okręty ukończą naprawy. Wiem, że nie otrzymała pani jeszcze rozkazów w tej kwestii, ale eskadra została przydzielona do Zespołu Wydzielonego 4.

Oczy Honor rozbłysły — po stratach w systemie Hancock obawiała się rozwiązania 5. eskadry. Teraz dowiadywała się nie tylko, że to nie nastąpi, ale że jednostka znajdzie się bezpośrednio pod rozkazami admirała White Haven.

— Pani rozkazy powinny nadejść w ciągu najbliższych dwóch dni — ciągnął White Haven. — Jak rozumiem, dowództwo obejmie admirał Mondeau. Naturalnie eskadra będzie potrzebowała co najmniej dwóch miesięcy na zakończenie napraw, a Admiralicja na znalezienie odpowiednich okrętów jako uzupełnień ale rozmawiałem już z nią i wiem, że zamierza obrać HMS Nike za swój okręt flagowy. A to oznacza, że będzie pani jednym z moich kapitanów flagowych, więc pomyślałem, że czas panią powitać, choćby chwilowo nie osobiście.

Honor uśmiechnęła się szeroko — dwa razy pod rząd zostać kapitanem flagowym u dwóch różnych admirałów było wielkim zawodowym sukcesem, a na dodatek miała służyć w zespole dowodzonym przez najlepszego w jej mniemaniu admirała, jakiego posiadała obecnie Royal Manticoran Navy. Dywagacje dziennikarzy, że White Haven jest jej cichym patronem, które ostatnio do niej dotarły, traktowała jako kolejny wymysł opozycji, ale szanowała i lubiła admirała. A jego reputacja oznaczała, że wraz z eskadrą znajdzie się w samym centrum akcji, kiedy tylko te durnie w Izbie Lordów przestaną się kłócić i przegłosują wypowiedzenie wojny.

— Na razie jednakże byłbym zobowiązany, gdyby dziś wieczorem mogła pani zjeść ze mną kolację na pokładzie mojego okrętu flagowego — dodał White Haven. — Chciałbym z panią przedyskutować kilka spraw tak szybko, jak to tylko możliwe. Jeśli będzie to wykonalne, proszę do czternastej potwierdzić. Dziękuję i kończę.

Ekran zgasł, a Honor potarła czubek nosa. Pod koniec ton admirała wyraźnie się zmienił, tylko nie bardzo mogła określić, na czym właściwie polegała ta zmiana. Jakby… ostrożność… albo troska… nie zdawało się to bezpośrednio jej dotyczyć, ale z całą pewnością nie miał na myśli czysto towarzyskiego spotkania.

Westchnęła, potrząsnęła głową i zdjęła kimono. Co by to nie było, mogło poczekać — teraz miała pod prysznicem niezły okaz mężczyzny i należało to wykorzystać.



ROZDZIAŁ XI

Rozległ się przeraźliwy świst trapowy, warta sprezentowała broń, a dowodzący nią, wyprężony jak struna młodziutki porucznik zasalutował, gdy Honor postawiła stopę na pokładzie HMS Queen Caitrin. Zdołała się nie uśmiechnąć, zachowując stosowną u kapitana powagę, za to Nimitz napuszył się dumnie, jakby wszystkie te honory oddawano wyłącznie jemu. Nie zdołała jednak ukryć satysfakcji, gdy dostrzegła oficera czekającego za wartą trapową. Superdreadnaught był wielokrotnie potężniejszy i większy od jej okrętu, a mimo to jego dowódca pofatygował się osobiście, by ją przywitać.

— Witam na pokładzie, lady Harrington. — Kapitan Frederick Goldstein był nie tylko jednym z najbardziej szanowanych kapitanów RMN, ale także miał najdłuższe starszeństwo.

Wieść niosła, że przy najbliższej okazji awansuje do stopnia flagowego. Dla Honor natomiast w tej chwili najważniejsze było to, że uśmiechał się zupełnie szczerze.

— Dziękuję, sir. — Uścisnęła mu dłoń z radością.

— Wyobrażam sobie, jak się pani cieszy, mogąc opuścić Nike bez ryzyka spotkania dziennikarzy — dodał Goldstein z szerszym uśmiechem.

Tym razem Honor się uśmiechnęła.

— Nigdy nie sądziłam, że ludzie potrafią być tak nachalni, sir — przyznała.

— Tak między nami, to nie wiem, czy dziennikarze zasługują na to miano. I także między nami, chciałbym, korzystając z okazji, pogratulować pani akcji w Hancock. To była doskonała robota. Naprawdę doskonała.

— Dzięki, sir — powiedziała cicho i szczerze.

Oficer z takim stażem jak Goldstein musiał wiedzieć z własnego doświadczenia, jak wyglądała ta bitwa, i uznanie z jego strony znaczyło więcej niż wszystkie zachwyty cywilów.

— Chciałabym powiedzieć, że to moja zasługa, ale plan ułożył admirał Sarnow, a mieliśmy doskonałych ludzi, którzy go wykonali. No i szczęście.

— W to nie wątpię. Znam Marka Sarnowa i wiem, jaką eskadrę musiał stworzyć. Ale trzeba było dużo wiedzy, odwagi i trzeźwości umysłu, by wykorzystać przewagę, którą dzięki niemu dysponowaliście, tym bardziej że dowodzenie spadło na panią raczej niespodziewanie. Nie wszyscy oficerowie mają odpowiednią kombinację tych cech, a jedno indywiduum, którego nazwiska wolę nie wymieniać, nie posiada żadnej z nich.

Honor przytaknęła bez słowa, a Goldstein wskazał jej gestem kierunek i ruszyli ku windzie. Ponieważ był niższy, zmusiła się do skrócenia kroku, co nie okazało się potrzebne, gdyż poruszał się szybko, jakby wypełniała go nerwowa energia. Podróż windą trwała długo z uwagi na rozmiary okrętu, ale nie dłużyła im się, gdyż Goldstein na prośbę Honor opisał jej krótko a szczegółowo ostatnie bitwy, w których brał udział. A ponieważ earl White Haven przeniósł się na jego okręt jeszcze przed rozpoczęciem walk z Ludową Republiką, Goldstein miał o czym opowiadać, bowiem w grę wchodziły: trzecia bitwa o Yeltsin, bitwa o Chelsea i zdobycie Mendozy. Pierwsza była znacznie większa od bitwy o Hancock, a zdołał ją streścić w kilku zwięzłych, rzeczowych zdaniach. Wszystkie zresztą opisał obrazowo i rzeczowo, nie robiąc wykładu i nie wpadając w suchy styl oficjalnych raportów. Mimo różnicy wieku i starszeństwa była to profesjonalna dyskusja między równymi sobie, toteż Honor szczerze żałowała, gdy dotarli do kabiny earla White Haven i Goldstein się pożegnał. Dopiero gdy stojący na warcie Marine zaanonsował ją, zaczęła się zastanawiać, dlaczego Goldstein sobie poszedł. Był kapitanem flagowym admirała White Haven, a ona niedługo miała dołączyć do zespołu w tej samej roli, choć u innego admirała, więc była to doskonała okazja, by poznali się bliżej… chyba że admirał chciał z nią porozmawiać bez świadków.

Na wszelki wypadek przybrała neutralny wyraz twarzy i z takim wkroczyła do środka, ledwie drzwi się otworzyły.

— Dama Honor. — White Haven wyciągnął rękę na powitanie. — Miło mi znów panią widzieć.

Honor stłumiła uśmiech — ostatni raz widzieli się po drugiej bitwie o Yeltsin, kiedy to wygłosił zwięzły wykład o zaletach panowania nad sobą przy świadkach i niestosowności wycierania podłogi dyplomatami Jej Królewskiej Mości, nawet jeśli na to zasługują. Nie żeby nie miał racji, ale od tego czasu miała okazję posłuchać opowieści o sytuacjach, w których to on stracił cierpliwość, toteż jego wypowiedź traktowała jako należącą do kategorii: „rób jak mówię, nie jak robię”. Najsłynniejszy epizod postawił włosy dęba wówczas admirałowi Janacekowi i White Haven w nagrodę nie dostał żadnego przydziału przez cztery lata standardowe, czyli cały okres, w którym Janacek rządził Królewską Marynarką.

— Proszę usiąść. — Gospodarz wskazał jej fotel, a obok prawie równie bezszelestnie co MacGuiness pojawił się steward z kielichem wina, który przyjęła z cichym podziękowaniem.

White Haven także usiadł i uniósł swój kielich.

— Za doskonale wykonane zadanie, damo Honor — powiedział.

Tym razem zarumieniła się po uszy. Pochwała z ust innego kapitana, choćby o takim starszeństwie jak Goldstein, to jedno, a pochwała z ust admirała White Haven, od którego wyższe starszeństwo miało tylko dziewięciu oficerów w całej Królewskiej Marynarce, to zupełnie co innego. Podziękowała ruchem głowy, nie mogąc wykrztusić słowa, i gospodarz uśmiechnął się łagodnie, rozumiejąc najwyraźniej, co przeżywa. I trochę jej współczując.

— Nie chciałbym pani zawstydzać, ale widziałem, jak dziennikarze panią traktowali od chwili ogłoszenia wyroku. Jakimś cudem sprawa Younga stała się dla nich ważniejsza niż to, co pani i reszta Grupy osiągnęliście w systemie Hancock. Jest to odrażające, ale niestety tak czasem wygląda polityka. Królewska Marynarka na szczęście ma inne zasady i inną hierarchię ważności. Podobnie jak ja. Chciałbym móc powiedzieć, że jestem mile zaskoczony pani zachowaniem w czasie bitwy o Hancock, ale znam pani osiągnięcia i muszę stwierdzić, że zachowała się pani dokładnie tak, jak się tego spodziewałem. Jest to jeden z głównych powodów, dla których chciałem, by 5 eskadra krążowników liniowych została przydzielona do Zespołu Wydzielonego 4, i cieszę się, że Admiralicja spełniła moją prośbę.

— Ja… — zaczęła Honor i zatchnęło ją, gdy w pełni dotarły do niej skala i jakość komplementu. — Dziękuję, sir. Doceniam to i mam nadzieję, że nadal będzie pan ze mnie zadowolony.

— Jestem pewien, że będę. — Gospodarz upił łyk wina i westchnął. — Jestem tego pewien, ale niestety jestem także pewien, że nie skończyliśmy jeszcze z polityką i politykami. I prawdę mówiąc, jest to główny powód mojego dzisiejszego zaproszenia. Jeśli pani pozwoli, chciałbym załatwić to co najistotniejsze, nim dołączy do nas kapitan Goldstein.

Brwi Honor podjechały w górę bez udziału jej woli i White Haven roześmiał się.

— A owszem, i on, i reszta mojego sztabu będą na kolacji, ale wolałem wyjaśnić pani pewne kwestie prywatnie. Widzi pani: rozpocznie pani wydłużony urlop.

— Przepraszam, co?! — zdziwiła się szczerze.

Okręt był w naprawie, na pokład zaczęły spływać uzupełnienia i miała nowego pierwszego oficera. Żaden kapitan dysponujący choć resztkami zdrowego rozsądku nie myślał w takich warunkach o urlopie, nie mówiąc już o przedłużonym. Dzień czy dwa, by odwiedzić rodziców, owszem, ale nie więcej — zostawienie Evy Chandler z taką lawiną problemów byłoby, łagodnie rzecz ujmując — niestosowne. A poza tym nawet nie złożyła wniosku o urlop!

— Idzie pani na przedłużony urlop. A ja ze swej strony doradzałbym, nieoficjalnie ma się rozumieć, żeby na miesiąc czy dwa udała się pani na Graysona dopilnować swoich spraw i obejrzeć swoją domenę.

— Ależ… — Zamknęła z trudem usta i zaczęła myśleć. — Mogę zapytać dlaczego, sir? Nieoficjalnie oczywiście.

— Naturalnie, że pani może. — White Haven spojrzał jej prosto w oczy. — A ja mógłbym odpowiedzieć, że zasłużyła pani na niego, co byłoby świętą prawdą. Ale tak nie odpowiem, choć rząd mógłby wówczas twierdzić, że jest to wygodne i zarazem prawdziwe wyjaśnienie.

— Jestem aż tak wielkim kłopotem, sir? — spytała gorzko, wiedząc, że nie powinna zadawać tego pytania: dzieliła ich zbyt wielka różnica stopni, ale miała dość.

Nie dosyć, że w milczeniu zniosła ataki opozycji, to teraz rząd chciał ją wygnać z systemu. A na dodatek dowiadywała się tego od kogoś, kogo naprawdę szanowała. Nimitz zesztywniał, czując jej emocje, i wyszczerzył kły, a White Haven nawet nie drgnął.

— Sądzę, że tak to może wyglądać, i jest mi przykro z tego powodu — powiedział spokojnie z pełnym zrozumieniem.

Odruchowo zdjęła Nimitza z ramienia, próbując go uspokoić i stłumić własne emocje, by nie odbijały się na treecacie.

— Prawdą jest, że stanowi pani powód kłopotów i wstydu, choć absolutnie nie z własnej winy. Paradoksem jest to, iż przyczyną jest nadzwyczajne wypełnianie przez panią obowiązków, połączone z tym, co wyrabia się gdzie indziej — dodał i Honor poczuła, jak jej złość i rozgoryczenie opadają, gdy dotarło do niej, jak poważny jest wyraz twarzy i ton rozmówcy. — Należy więc zacząć od krótkiego wykładu, bo tego nie ma pani prawa wiedzieć ani z mediów, ani z innych źródeł. Otóż sytuacja w Ludowej Republice pogarsza się zamiast polepszać. Mamy niekompletne co prawda, ale wystarczające informacje o wielkiej czystce i masowych egzekucjach legislatorów, którzy przeżyli zamach na Harrisa. Jak dotąd wywiad uzyskał potwierdzone dane o rozstrzelaniu ponad stu oficerów flagowych, a dwa razy tyle zniknęło bez wieści. Część dowódców średniego szczebla uciekła się do zbrojnego oporu, by ratować siebie i rodziny, a co najmniej w ośmiu systemach planetarnych wybuchły rebelie i ich rządy ogłosiły oderwanie się od Republiki. Nic z tych wydarzeń nie powstrzymało przewodniczącego Komitetu Bezpieczeństwa Publicznego, niejakiego Pierre’a, od przejęcia kontroli nad wszystkimi głównymi bazami floty, a co gorsza pewne niepokojące informacje wskazują, że system Haven ogarnęło coś w rodzaju rewolucyjnej gorączki. Doliści przestali biernie siedzieć i wydawać stypendia. Pierre w jakiś sposób zdołał doprowadzić do tego, że zaczęli brać aktywny udział w wydarzeniach, co jest zupełną nowością w ostatnich paruset latach historii Haven. Co gorsza, podobne zmiany dają się zauważyć w kilkunastu innych, najdłużej kontrolowanych i najstaranniej spacyfikowanych przez Haven systemach planetarnych. Oczywiście nasi analitycy są kompletnie ogłupieni i wysuwają całą masę najczęściej sprzecznych ze sobą teorii, głównie dlatego, że sam przewrót całkowicie nas zaskoczył. Wywiad o niczym nie wiedział, a specjaliści niczego nie podejrzewali i w efekcie w tej chwili nie wiemy, do czego te zmiany mogą doprowadzić. Logiczne jest założenie, że do niczego dobrego, ale niestety nie wszyscy kierują się logiką. Rząd i ja także uważamy, że jesteśmy świadkami rodzenia się czegoś znacznie groźniejszego niż dotąd znany nam reżim rządzący Ludową Republiką. Pierre wykazuje doskonały zmysł taktyczny, koncentrując się na tym co najważniejsze, i jeśli jego junta czy komitet, czy jak tam go nazwiemy, będzie kontrolował wszystkie bazy i najważniejsze systemy planetarne, zajmie się stłumieniem ruchów niepodległościowych w innych systemach, zwłaszcza jeśli zwiększy to jego popularność wśród społeczeństwa.

Urwał, by nabrać powietrza, a Honor głaskająca Nimitza dodała:

— A rozstrzelanie starych admirałów pozwoli mu obsadzić stanowiska dowódcze własnymi ludźmi i zapewnić sobie w ten sposób posłuszeństwo floty.

— Właśnie. A to z kolei oznacza, że kiedy potem zabiorą się za nas, będą dysponowali kadrą w miarę doświadczonych i wiernych dowódców. Początkowo będzie ich to sporo kosztowało, bo za doświadczenie bojowe trzeba płacić, a tak do pani wiadomości, bo to tajne dane, kilkunastu z ich lepszych starszych oficerów uciekło, a kilku przeszło na naszą stronę. Z tego, co zgodnie zeznali, wynika, że Ludowa Marynarka nie miała nic wspólnego z zabójstwem Harrisa i reszty i jestem skłonny im wierzyć. Rodzi to serię interesujących pytań na temat bezwzględności i zdolności organizacyjnych obecnych przywódców Ludowej Republiki, zwłaszcza w świetle tego, jak błyskawicznie „zapobiegli przewrotowi wojskowemu”. Dla nas najważniejsze jest, że jak długo to, co się dzieje w Republice, nie stanie się zbyt oczywiste, by można to było rozmaicie interpretować, rozmaite frakcje naszych własnych sił politycznych będą mniej lub bardziej traktowały to tak, jak im będzie wygodnie. Uczciwość nakazuje przyznać, że to samo dotyczy księcia Cromarty’ego i mnie, ale rząd nie może sobie pozwolić na luksus pobożnych życzeń przy interpretacji wydarzeń mających miejsce w Ludowej Republice, ponieważ musi mieć na względzie interesy Królestwa. Chowanie głowy w piasek zawsze jest głupsze od nadmiaru ostrożności, choćby dlatego, że wystawia się tyłek na kopniaki. Tak wygląda teoria, a wracając do rzeczywistości, doszliśmy niestety do szczegółów i tu obawiam się, że musimy zająć się pani osobą, lady Honor.

— Mną, sir? — zdziwiła się już bez złości, gdyż słuchając analizy gospodarza, zaczęła podchodzić do tematu jak do sytuacji taktycznej omawianej w czasie odprawy przed rozpoczęciem nowego zadania.

— Panią. Raul Courvosier powiedział mi kiedyś, że nie znosi pani polityki, i żałuję, że go tu nie ma, by mógł pani wytłumaczyć obrazowo, o co chodzi. Prawda jest brutalna: tym razem tkwi pani w polityce po uszy i nic się na to nie poradzi.

Honor poczuła znajomy żal na wzmiankę o Courvosierze, ale oprócz żalu po jego stracie poczuła też zaskoczenie — jakoś nigdy nie myślała, że rozmawiał na jej temat z kimkolwiek. A już na pewno nie tak szczegółowo, jak wskazywała na to uwaga admirała White Haven. Nie zdołała ukryć zaskoczenia i admirał uśmiechnął się niewesoło.

— Raul i ja byliśmy naprawdę bliskimi przyjaciółmi — powiedział łagodnie. — I on zawsze uważał panią za swoją najzdolniejszą uczennicę. Prawdę mówiąc, raz usłyszałem od niego, że traktuje panią jak córkę, której nigdy nie miał. Był z pani niezwykle dumny i nie sądzę, by zaskoczyło go czy rozczarowało pani postępowanie, które potwierdza jego opinię.

Honor zamrugała gwałtownie oczami, powstrzymując cisnące się do nich łzy — Courvosier nigdy jej tego nie powiedział, i nigdy by tego nie zrobił, ale od chwili jego śmierci żałowała, że nie powiedziała mu, jak wiele dla niej znaczył. Natomiast jeśli rzeczywiście tak ją traktował, to być może wiedział. Być może zawsze to wiedział.

— Dziękuję, sir — powiedziała z uczuciem. — Za to, że mi pan powiedział. Admirał Courvosier tak wiele dla mnie znaczył.

— Wiem o tym. I z całego serca chciałbym, by był tu z nami w tej chwili. Ale nie w tym rzecz. Chodzi mi o to, że niezależnie od tego, czy pani lubi politykę czy nie, chwilowo musi pani postępować według obowiązujących w niej zasad.

— Rozumiem, sir — odchrząknęła i dodała rzeczowo. — Proszę mi powiedzieć, co pan chce, żebym zrobiła.

White Haven uśmiechnął się z aprobatą i pochylił, opierając łokcie na kolanach.

— W tej chwili wszystkie partie wchodzące w skład opozycji, każda zresztą z innych powodów, chcą zostawić Ludową Republikę samą sobie. Krótkowzroczni durnie wierzą analitykom twierdzącym, że zaczęły się tam prawdziwe reformy, lub też głoszącym, że zmierza ona do samozniszczenia, które stanie się faktem, jeśli nie pojawi się zagrożenie z zewnątrz, bo to spowodowałoby wzmocnienie władzy, zamiast jej osłabienia. Obie prognozy są, przyznaję, atrakcyjne, ale niestety ani ja, ani rząd nie uważamy, by były właściwe. Uważamy, że należy zaatakować teraz i to tak silnie, jak tylko można, zanim nowe władze nie rozprawią się z wewnętrznymi wrogami i nie wzmocnią ostatecznie swej pozycji. Być może sytuacja nie byłaby aż tak krytyczna, gdyby stary North Hollow nie doprowadził do przejścia Zjednoczenia Konserwatywnego do opozycji, żeby uratować synalka. Zablokował w ten sposób możliwość natychmiastowego wypowiedzenia wojny, a wszyscy pozostali wykorzystali ten pretekst, by nie głosować i poczekać, aż Haven samo upadnie. Teraz sprawa Younga przestała mieć jakiekolwiek znaczenie polityczne, ale nadal wykorzystywana jest w grze na przeczekanie. Opozycja używa tego argumentu jako zasłony dymnej, by nie musieć publicznie dyskutować o wypowiedzeniu wojny. Skoro by go bronić, musieli zaatakować panią, wyciągnęli wszystko, co z ich punktu widzenia, dało się wykorzystać przeciwko pani, i teraz żądają pani krwi.

— A więc chce pan, żebym znalazła się poza zasięgiem mediów i zeszła ludziom z oczu…

— Właśnie. Wiem, że jak dotąd nie udzieliła pani żadnego wywiadu, ale oni nie zrezygnują, jak długo opozycja będzie podgrzewała ten temat, a fakt, że przebywa pani w pewnym sensie w areszcie domowym na pokładzie HMS Nike, także zaczyna być wykorzystywany. Już rozpoczęły się spekulacje, co też ma pani do ukrycia i dlaczego nie chce pani spotkać się z przedstawicielami mediów i „zaprezentować swojej wersji”. Naturalnie nikt się nawet nie zająknął i nie zająknie, że w takim przypadku będą mogli przekręcić każdą wypowiedź, tak jak zechcą, i opatrzyć ją dowolnym komentarzem.

— A wysłanie mnie na Graysona nie pogorszy sytuacji, sir? Nie wykorzystają tego, by rozgłosić, że uciekłam?

— Mogą próbować. Ale po pierwsze, to mniejsza szkoda niż ewentualne przekręcenie pani wypowiedzi albo puszczenie fragmentów, a po drugie, jest pani pełnoprawnym patronem, a na Graysonie prasa zachowuje się znacznie normalniej.

Umilkł, czekając na jej reakcję. A Honor po namyśle skinęła głową — White Haven był obecny przy nadaniu jej tytułu.

— Oboje wiemy, że Protektor Benjamin, prosząc, by się pani zgodziła przyjąć ten tytuł, zdawał sobie sprawę, że pani obowiązki jako królewskiego oficera znacznie ograniczą pani wizyty na planecie — dodał. — Protektor i książę Cromarty są jednakże w stałym kontakcie i ostatnio książę zwrócił się z prośbą o oficjalną zgodę na pani obecność na konklawe patronów, które odbędzie się za trzy tygodnie. Jestem pewien, że Jej Królewska Mość udzieli pani specjalnego urlopu, a okazja jest wręcz wymarzona. Prośba jest autentyczna, konklawe rzeczywiście się odbędzie, a wystąpił z nią sprzymierzeniec, na którego terytorium niedawno rozegrała się decydująca bitwa. Jeżeli ktokolwiek z opozycji spróbuje przedstawić to jako ucieczkę, rząd zmiesza go z błotem przy poparciu reszty sali; jeśli zrobi to któryś pismak, wyląduje w sądzie szybciej, niż zdąży zainkasować honorarium i zapłaci taką grzywnę, że mu oczy w słup staną.

— Rozumiem — przyznała z namysłem.

Jeśli sytuacja rzeczywiście wyglądała tak, jak to White Haven przedstawił, to ona na dodatek powinna pojawić się na Graysonie już dawno temu. Ta ostatnia myśl napełniała ją zresztą sporą obawą.

Robiła co mogła, by być na bieżąco z wydarzeniami i funkcjonowaniem domeny, dokładnie czytała wszystkie dokumenty i decyzje przesyłane przez zarządcę, ale nie miała ochoty być nieobecnym właścicielem bardziej niż to było rzeczywiście konieczne. Uważała, że jej obowiązkiem jest w pełni zdawać sobie sprawę z własnych decyzji, a w tej sprawie do końca tak nie było.

— Sądziłem, że pani zrozumie. — White Haven nie krył aprobaty. — Jest jeszcze jedna korzyść z takiego właśnie terminu.

— Jaka, sir?

— Jej Wysokość zwróciła uwagę księcia Cromarty’ego na fakt, że nigdy nie została pani formalnie przyjęta do Izby Lordów, bowiem nigdy nie zajęła pani formalnie należnego jej miejsca.

— Cóż, sir… wiem, ale… — umilkła, nie bardzo wiedząc, jak wyrazić targające nią sprzeczne uczucia: była parem Królestwa, ale nigdy nie czuła się z tym dobrze, zwłaszcza że zawdzięczała to wyłącznie swemu statusowi patronki graysońskiej.

Jak dotąd żaden obywatel Królestwa Manticore nie zasiadał w Izbie Lordów jedynie dlatego, że posiadał majętność za granicą, i nader odpowiadało jej pozostawienie tej sprawy własnemu losowi, jak długo ktoś jej nie zmusi do zajęcia należnego miejsca. Wyglądało na to, że królowa właśnie miała taki zamiar.

— Jakiś problem, lady Honor? — spytał z łagodną ironią White Haven.

— Wolałabym nie zajmować tego miejsca, sir — wypaliła. — Nie lubię polityki i najczęściej jej nie rozumiem, a nie podoba mi się pomysł głosowania w sprawach, o których nie mam pojęcia. Staram się unikać podejmowania decyzji w kwestiach, których nie jestem w stanie właściwie ocenić. I prawdę mówiąc, biorąc pod uwagę, jak oryginalny czy też nietypowy jest mój tytuł, czułabym się… niestosownie, gdybym próbowała, sir.

White Haven przekrzywił głowę, przyjrzał się jej spod oka i uśmiechnął lekko.

— Nie wydaje mi się, żeby to było dłużej możliwe — ocenił. — A poza tym chciałbym przypomnieć, że w Izbie Lordów będzie pani musiała podejmować znacznie mniej decyzji niż dotąd jako patronka Harrington.

— Zdaję sobie z tego sprawę. Zresztą gdybym w pełni rozumiała, co w praktyce oznacza zarządzanie domeną, Protektor Benjamin nigdy nie zdołałby mnie namówić, bym przyjęła ten tytuł. Skoro go jednak przyjęłam, oznacza to, że muszę robić, co do mnie należy, i mogę jedynie cieszyć się, że znalazł mi tak nadzwyczajnego zarządcę. Protektor przynajmniej od początku rozumiał, że nigdy nie będę mogła stale przebywać na Graysonie i że będę musiała powierzyć komuś sprawowanie władzy w swoim imieniu.

Lekki uśmiech gospodarza zmienił się w równie lekkie zmarszczenie brwi.

— Czy mam rozumieć, że zamierza pani stać się figurantką? — spytał. — Że zamierza pani przekazać w praktyce władzę nad domeną komuś mającemu do tego lepsze kwalifikacje?

— Nie, sir. Nie ma pan tego tak rozumieć. — Zarumieniła się świadoma, że dała się podpuścić. — Niezależnie od tego, czy wtedy zdawałam sobie z tego sprawę czy nie, wzięłam na siebie określone obowiązki, a każdy oficer, który kiedykolwiek dowodził królewskim okrętem, wie, co to oznacza. Nie mam innego wyjścia, jak nauczyć się, na czym one dokładnie polegają, i wykonać, co do mnie należy, najlepiej jak potrafię. Co nie znaczy, że ta perspektywa mnie nie przeraża, i to jest jeszcze jeden powód, dla którego wolałabym nie brać równocześnie na siebie dodatkowej odpowiedzialności związanej z podejmowaniem decyzji jako członek Izby Lordów.

— Powiedziałbym, że pani własne słowa świadczą o znacznie większym poczuciu odpowiedzialności, niż ma wielu obecnie zasiadających w tejże izbie — powiedział poważnie i rumieniec Honor nabrał głębszego koloru.

Tytuł earla White Haven istniał od zarania Gwiezdnego Królestwa Manticore, jako że pierwszy człowiek, który go nosił, był jednym z twórców monarchii. Był to więc jeden z najstarszych tytułów, co nie zmieniało faktu, że technicznie rzecz biorąc, Honor dorównywała pozycją Alexandrowi. Czuła się jednak jak smarkula przebrana w dorosłe szatki i domagająca się, by traktowano ją jak kobietę.

— Nie zmienia to jednakże faktu, że Jej Królewska Mość chce, by pani zasiadła w Izbie Lordów, i nie jest specjalnie zadowolona, że książę Cromarty pozwolił pani tak długo to odwlekać — dodał White Haven. — Jak rozumiem, wyraziła się w tej kwestii raczej… hm, jednoznacznie. Nie ma się co rumienić, lady Harrington. Proponuję poddać się, póki można to jeszcze zrobić z wdziękiem. Chyba że woli pani wyjaśnić swoje obiekcje Jej Wysokości osobiście?

Honor z energią potrząsnęła przecząco głową i White Haven wybuchnął śmiechem.

— Też tak sądziłem. W takim razie myślę, że możemy uznać temat za zamknięty. Tym niemniej rozsądniej będzie poczekać z dolewaniem oliwy do ognia do czasu zakończenia głosowania nad wypowiedzeniem wojny. A pani wyjazd na Graysona pozwoli uzasadnić taką zwłokę w sposób nie budzący niczyich wątpliwości.

Honor opuściła wzrok i wpatrzyła się w uszy Nimitza. Nie miałaby nic przeciwko temu, aby ta zwłoka przeciągnęła się w nieskończoność. White Haven zaś uśmiechnął się, dając jej czas na oswojenie się z nowinami, toteż cisza przeciągała się i przerwał ją dopiero brzęczyk przy drzwiach.

— Aha! — Gospodarz spojrzał na chronometr i dodał energicznie: — Kapitan Goldstein i pozostali zjawili się dokładnie o czasie. Jak pani zapewne wie, admirałowie mają taką fanaberię na punkcie punktualności, że wymagają jej również przy okazjach towarzyskich.

Honor uśmiechnęła się, doceniając jego wysiłek w celu rozładowania atmosfery.

— Chyba wspominano coś o tym w akademii, sir.

— Zawsze wiedziałem, że akademia jednak czegoś uczy. — White Haven wstał. — Skoro polityczne pierdoły mamy już za sobą, mam nadzieję, że jest pani gotowa opowiedzieć nam, co się wydarzyło w systemie Hancock. Co się naprawdę wydarzyło, lady Honor. Sądzę, że szybko poczuje pani, że jest wśród przyjaciół.

I uśmiechnął się radośnie, a szczerze.



ROZDZIAŁ XII

— Uwiedziony i porzucony! — podsumował Tankersley, obserwując przez okno promu rosnący przed dziobem ciężki krążownik. — Tak właśnie będę się czuł przez najbliższe dwa miesiące. Zwłaszcza nocami.

Honor zaczerwieniła się i rozejrzała ukradkiem, ale nikt nie siedział na tyle blisko, by usłyszeć cichą uwagę. Tuzin dyplomatów, z którymi dzielili przedział pasażerski promu, zajęło miejsca z przodu i pogrążyło się w przyciszonej rozmowie, ledwie wystartowali.

— Jesteś równie niemożliwy jak moja matka! Żadne z was nie ma szczypty samokontroli. Ani poczucia przyzwoitości, skoro już o tym mowa!

— Wiem, dlatego tak ją polubiłem. Prawdę mówiąc, gdyby była trochę wyższa… — urwał, uchylając się przed sójką w bok, i zachichotał.

Honor także się uśmiechnęła na wspomnienie zaledwie jednodniowej wizyty u rodziców. Na dłuższą po prostu zabrakło czasu. Oboje powitali Paula z otwartymi ramionami, ale znacznie lepiej zrozumiał się z jej rodzicielką. Alison Harrington była emigrantką z planety Beowulf w systemie Sigma Draconis, a obyczaje seksualne tam panujące różniły się raczej drastycznie od przyjętych na Sphinxie. Całkowity brak życia seksualnego córki był dla niej równie niepokojący co niezrozumiały, więc była gotowa radośnie powitać każdego chłopa o mniej więcej właściwej liczbie kończyn, jakiego ta w końcu wybierze. Gdy zobaczyła i posłuchała, kogo pociecha w końcu wybrała, i zrozumiała, jak głębokie łączy ich uczucie, przytuliła go tak serdecznie (i to nie w przenośni), że Honor zaczęła się poważnie obawiać, czy wymuszone przez pół wieku zachowania nie ustąpią tym z młodości, co mogłoby nawet Paula wprawić w ciężki szok. Na szczęście tak się nie stało i Honor mogła w spokoju ducha żałować, że nie zobaczyła jego miny, gdyby to nastąpiło. A podejrzewała, że byłaby warta każdych pieniędzy.

— Lepiej trzymaj się z dala od Sphinxa, dopóki nie wrócę! — ostrzegła groźnie.

Nimitz siedzący na jej kolanach bleeknął radośnie, a Paul walnął się w pierś, aż zadudniło, udając wcielenie niewinności.

— Dlaczego, chyba nie sądzisz…

— Nie chcesz wiedzieć, co myślę — przerwała mu, ledwie tłumiąc śmiech. — Widziałam, jak się zaszyliście w kącie! O czym szeptaliście?

— O całej masie spraw. Przyznaję, że mnie parę razy zaskoczyła i to nie tylko tym hologramem, na którym urzędujesz z gołym tyłkiem na czworakach. Wiesz, że na Beowulfie nie praktykuje się narodzin in vitro?

Tym razem zaczerwieniła się znacznie silniej, ale równocześnie nie zdołała opanować śmiechu i zachichotała. Któryś z dyplomatów obejrzał się i natychmiast odwrócił z powrotem, widząc wbite w siebie spojrzenie Tankersleya.

— Wiem — odparła po chwili.

— Tak? — uśmiechnął się smętnie, zmartwiony, że nie dała się podpuścić wzmianką o hologramie. — Aż trudno uwierzyć, że taki drobiazg donosił cię aż do chwili przyjścia na świat. To musiało być ciężkie zajęcie.

— Pijesz do moich rozmiarów czy insynuujesz, że był to próżny trud?

— Skądże znowu! Ani jedno, ani drugie nie byłoby dla mnie bezpieczne. Ale całkiem serio — na Sphinxie musiało to być naprawdę trudne zadanie.

— Było — zgodziła się, poważniejąc. — Co prawda Beowulf ma większe ciążenie niż Manticore, ale i tak jest ono o dziesięć procent niższe niż panujące na Sphinxie. Ojciec wolałby mnie przenieść do inkubatora, ale matka nawet nie chciała o tym słyszeć. Ojciec nadal był w czynnej służbie i nie mieli pieniędzy, by wyposażyć dom w płyty antygrawitacyjne, ale matka jest uparta. I postawiła na swoim.

— Wiedziałem, że po kimś musiałaś to odziedziczyć. Tylko nie rozumiem, dlaczego tak się zaparła. Nie spodziewałbym się tego akurat po kimś wychowanym na Beowulfie.

— Wiem.

Potarła czubek nosa, zastanawiając się, jak najlepiej wytłumaczyć mu tę pozorną niekonsekwencję. Beowulf przewodził skolonizowanej galaktyce w dziedzinie nauk przyrodniczych i wypracował najbardziej zaawansowaną inżynierię genetyczną, zwłaszcza w stosowanej eugenice. Reszta galaktyki praktycznie zaprzestała prowadzenia tych badań, podobnie jak stosowania na szeroką skalę inżynierii genetycznej na ponad siedemset standardowych lat. Powodem była Ostateczna Wojna rozegrana na Ziemi w dziesiątym stuleciu Po Diasporze, w której wykorzystano specjalistyczne bronie biologiczne i inne konstrukcje genetyczne z „superżołnierzami” na czele. Efektem było tak niewiarygodne spustoszenie planety, że według większości historyków jedynie ekspedycje ratunkowe wysłane przez inne planety niedawno utworzonej Ligi Solarnej uratowały Ziemię. A system Słoneczny i tak potrzebował prawie pięciuset standardowych lat, by odzyskać dominującą pozycję w galaktyce.

Jedynie mieszkańcy Beowulfa nie poddali się powszechnej panice, gdy rozniosła się wieść, jakie skutki przyniosło bojowe zastosowanie genetyki. Stało się tak prawdopodobnie dlatego, że stosunkowo niewiele badań prowadzonych na Beowulfie miało na celu poprawianie gatunku ludzkiego, a ta najstarsza z kolonii na długo przed tym makabrycznym konfliktem stworzyła własny, surowo przestrzegany kodeks zasad etycznoprawnych dotyczących wykorzystywania genetyki. Zresztą presja ze strony innych planet była dziwnie słaba, gdy okazało się, że właśnie medycy z Beowulfa zdołali pokonać i zlikwidować najgorsze choroby i genetyczne zniszczenia u niedobitków ziemskiej populacji po zakończeniu walk.

Zasad tych przestrzegano nadal, mimo iż od zakończenia wojny minęło prawie tysiąc lat standardowych. Z czasem być może nawet się one nieco zaostrzyły. Na większości planet do sprawy podchodzono tak jak na Manticore — to, czy ciąża została donoszona naturalnie, czy też po zapłodnieniu zarodek przenoszono do inkubatora, nie stanowiło żadnej różnicy. Zwolenników metody in vitro było sporo i mieli logiczne argumenty — nie dość, że płód przez cały czas pozostawał pod kontrolą aparatury monitorującej jego rozwój, co pozwalało na stosunkowo łatwe korygowanie nieprawidłowości, to dodatkowo dzięki tej metodzie kobiety służące w siłach zbrojnych zawodowo mogły połączyć macierzyństwo z pracą. Na Beowulfie generalnie nie stosowano tej metody.

— To dość trudno wyjaśnić — odezwała się w końcu Honor. — Wydaje mi się, że ma to wiele wspólnego z faktem, że tylko na Beowulfie nie zarzucono prowadzenia programów genetycznych. Był to jakby gest mający uspokoić resztę galaktyki, że nie będą majstrować przy ludzkim genotypie. I dotrzymali słowa: prace koncentrują się na wykorzystaniu do maksimum materiału genetycznego, ale nie wychodzą nawet o pół kroku dalej. Owszem, można by twierdzić, że prolong to przekroczenie tej granicy, ale w rzeczywistości proces ten nie polega na zmianie czegokolwiek w ludzkim organizmie, lecz na spowodowaniu, by pewne grupy genów działały wolniej, co daje w efekcie wydłużenie życia. Oficjalnym powodem, dla którego na Beowulfie nie stosuje się metody in vitro poza wyjątkowymi przypadkami, jest „chęć uniknięcia uzależnienia od technicznych metod reprodukcyjnych”. Ale matka, ilekroć o tym mówiła, zawsze się dziwnie uśmiechała i parę razy dodała, że chodzi o coś więcej.

— O co?

— Nie chciała mi powiedzieć. Wydusiłam z niej tylko, że zrozumiem, kiedy przyjdzie moja kolej. — Honor wzruszyła ramionami i dodała ze złośliwym uśmieszkiem. — W naszym wypadku naturalnie może zrobić wyjątek, biorąc pod uwagę, jak w najbliższej przyszłości będą wyglądały nasze harmonogramy zajęć.

— Zrobiła — poprawił ją cicho Paul i uśmiechnął się, widząc, jak jej brwi wędrują w górę. — Powiedziała, że kiedy ją następnym razem odwiedzimy, zabierze się za nas z probówkami. Podobno ma to coś wspólnego z niechęcią do marnowania wysokogatunkowej spermy.

Honor wytrzeszczyła oczy, nie mogąc przez moment wykrztusić słowa — nie zdawała sobie sprawy, że jej rodzicielka aż tak dalece zaaprobowała Paula.

— Myślę, że to doskonały pomysł — powiedziała cicho, ściskając jego dłoń.

A potem pocałowała go, ignorując dyplomatów, i dodała, uśmiechając się złośliwie:

— Gdy wrócę, pogadamy o tym marnowaniu wysokogatunkowej spermy!

Promień ściągający doprowadził kuter bez wstrząsów i niespodzianek do stanowiska cumowniczego na pokładzie hangarowym ciężkiego krążownika Jason Alvarez. Honor spokojnie poczekała, aż śluza i wylot korytarza zostaną uszczelnione, a dyplomaci przestaną się miotać i poznajdują własne bagaże. Dopiero w tym momencie zdała sobie sprawę z nieodwracalności wyjazdu, jak i z tego, że naprawdę nie chce jej się lecieć na Grayson.

Nimitz zamruczał, Paul zamknął ją w krótkim pożegnalnym uścisku; zamrugała gwałtownie oczami, powstrzymując niespodziewane łzy.

— Hej, to tylko dwa miesiące! — szepnął Tankersley.

— Wiem — odetchnęła głęboko. — Nigdy nie lubiłam pożegnań. Gdy obserwowałam wzruszenie innych, wydawało mi się to głupie. Teraz tak nie jest, ale nadal źle znoszę rozstania.

— Gdybyś tak długo nie zamykała swego serca, wcześniej byś zmądrzała — trącił palcem czubek jej nosa i pospiesznie cofnął go, gdy kłapnęła zębami. — Tak już lepiej! Nie lubię, gdy ktoś wypłakuje mi się w klapę: zostają zacieki na mundurze. Dlatego nie pozwalam na to żadnej kobiecie!

— A dużo ich było? — spytała, podnosząc Nimitza, by mógł wskoczyć na wyściełany naramiennik kurtki mundurowej.

Gdy zrobiła ten ruch, na wiszącej na jej szyi Gwieździe Graysona błysnął refleks światła — odznaczenie to należało bowiem nosić do galowego munduru w oryginale, nie w postaci baretki. Poprawiła je — nie zdążyła się jeszcze przyzwyczaić do jego ciężaru — a potem odruchowo obciągnęła uniform.

— Kto by tam zliczył — uśmiechnął się promiennie. — Zresztą nie były ważne.

— O tym haremie nieważnych będziemy musieli poważnie porozmawiać, gdy wrócę!

— Już się boję! — jęknął i wstał.

Otworzył luk bagażowy znajdujący się nad fotelami i wyjął z niego skórzaną, wyglądającą na starannie wykonaną torbę na ramię. Zrobiona była z czarnej skóry wypolerowanej do połysku, zaopatrzona w herb, który Honor sobie wybrała, gdy została patronką: półkule zachodnie Sphinxa i Graysona połączone stylizowanym kluczem stanowiącym oficjalny symbol patronatu, a wszystko to zwieńczone hełmem próżniowym. Hełm mógł wydawać się niestosownie nowoczesnym elementem, ale od prawie dwóch tysięcy standardowych lat był symbolem marynarki wojennej.

— Co to takiego? — zainteresowała się.

— A to jest, moja droga, niespodzianka — wyszczerzył się radośnie Tankersley. — Miałem nadzieję, że będzie gotowa na czas, ale nic nie mówiłem, żeby nie zapeszyć, bo sprawy się nieco skomplikowały. No, ale postarali się, żeby mi zrobić przyjemność.

— Kto się postarał?!

Paul zachichotał uradowany i postawił torbę na fotelu, z którego przed chwilą wstała Honor. Potem otworzył ją i zaprezentował zawartość.

Był to kombinezon próżniowy, tyle że niezwykle mały i przeznaczony dla kogoś, kto miał sześć kończyn i ogon.

— Paul! — westchnęła Honor, nie wierząc własnym oczom. — To nie może być tym, na co wygląda!

— Ale jest. — Tankersley pogrzebał w torbie i wyjął stosownej wielkości, czyli równie mały hełm, przetarł go rękawem i podał jej z ukłonem: — Dla Stinkera!

Honor wzięła hełm, nadal nie mogąc uwierzyć, że to prawda. Obracała go w dłoniach, oglądając ze wszystkich stron. Nimitz przyglądał mu się z równym zainteresowaniem, doskonale rozumiejąc, co to takiego. Dzięki więzi istniejącej między nimi czuła jego zaskoczenie i zadowolenie równocześnie.

— Paul, nigdy nawet… dlaczego sama na to nie wpadłam?! Jest doskonały!

— I taki powinien być! A dlaczego sama o tym nie pomyślałaś… cóż, jestem jak najdalszy od stwierdzenia, że bywasz czasami wyjątkowo tępa, ale… — i wymownie wzruszył ramionami.

— Skromność, wdzięk i takt — oznajmiła rzeczowo. — Jakim cudem na ciebie zasłużyłam?!

— I urok osobisty — dodał niewinnie. — Robię co mogę, żeby zaskarbić sobie łaski jaśnie pani na lata, gdy już nie będę w stanie uskoczyć przed kolejnym szturchańcem. A poważnie: wpadłem na ten pomysł, gdy zobaczyłem moduł ratunkowy w twojej kabinie. Wiesz, że kiedyś zajmowałem się projektowaniem różnych różności dla floty. Zaraz po ukończeniu akademii zostałem przedzielony do zespołu zajmującego się modernizacją skafandrów próżniowych w związku z pojawieniem się wytrzymalszych materiałów. Nabyłem sporo doświadczenia w tej materii, a w czasie pobytu w Hancock dysponowałem też sporą ilością wolnego czasu i tak jakoś wyszło, że zanim opuściliśmy ten system, miałem już gotowy projekt.

— Ależ to musiało kosztować fortunę — powiedziała wolno. — Wiem, ile mnie kosztował ostatni moduł.

— Tani nie był — przyznał Paul poważnie. — Ale moja rodzina od zawsze prowadziła interesy w przemyśle okrętowym. Pokazałem projekt wujowi Henriemu, szefowi naszej stacji naukowo-technicznej, i dalej on już wszystko pilotował. A przy okazji obsobaczył mnie za niedbalstwo i bezmyślność. Fakt: kiedy skończył się z nim bawić, projekt był bez porównania lepszy, ale nie musiał się aż tak na mnie wyżywać! Samo zrobienie skafandra to już był drobiazg.

Honor odruchowo przytaknęła, nadal pogrążona w myślach. Staranniej obejrzała hełm… Była zaskoczona, gdy odkryła z jak majętnej rodziny Paul pochodzi, choć właściwie nie powinno jej to dziwić, bo wiedziała, że jest bliskim kuzynem Mike Henke, ale o tych rodzinnych interesach dawno z nią nie rozmawiała. Mimo jego niedbałego podejścia do kwestii ceny, doskonale wiedziała, jak kosztowne są moduły ratunkowe, a ten skafander musiał być nieporównywalnie kosztowniejszy.

— Jest wspaniały, ale nie powinieneś bez ostrzeżenia robić mi takich kosztownych prezentów.

— A tym akurat nie musisz się martwić. Wuj Henri też uważał, że to będzie kosztowna zabawka, dopóki przypadkiem nie dowiedzieli się o wszystkim ludzie z marketingu — uspokoił ją Paul, a widząc jej oszołomioną minę, wyjaśnił: — Nie tylko ty masz treecata, prawda? Dostarczamy około jednej trzeciej modułów dla nich, a pozostali producenci będą naprawdę nieszczęśliwi, gdy ten skafander pojawi się na rynku. Przy okazji: nie masz pojęcia, jakie to miłe, kiedy po tylu latach traktowania jak syna marnotrawnego rodzina zaczyna cię doceniać.

— Fakt: nie mam — uśmiechnęła się i pokazała Nimitzowi hełm z bliska.

Ten obwąchał go dokładnie, wsadził łeb do środka i z zadowoleniem zastrzygł uszami.

— Dzięki — powiedziała z uczuciem i objęła Paula drugą ręką. — Bardzo ci dziękuję. W imieniu nas obojga.

— Drobiazg. — Tankersley machnął lekceważąco ręką, nie kryjąc jednak zadowolenia.

Honor oddała mu hełm, który umieścił starannie w torbie. Następnie zapiął ją i zawiesił na jej lewym ramieniu.

— Gotowe — oznajmił i płynnym gestem zaprosił ją do wyjścia: Honor dopiero teraz zorientowała się, że wszyscy poza nimi już wysiedli.

— Ma własny system napędowy, choć dysze nie są tak elastyczne jak w naszych skafandrach. Wyposażono je jednak w biosprzęg, a sądząc po paru wyczynach akrobatycznych, jakie miałem okazję widzieć w wykonaniu Nimitza, nie powinien mieć kłopotów ze sterowaniem, gdy tylko się połapie, na czym to polega — dodał tytułem wyjaśnienia, gdy szli do śluzy. — W tej chwili nie ma paliwa i dysze są odłączone, a oprogramowanie zostało tak pomyślane, by dało się bez trudu wprowadzić stosowne poprawki, kiedy uda wam się ustalić, które grupy mięśni najlepiej służą do rozpoczęcia danego manewru. Na wszelki wypadek dołożyłem długą linkę do prób w nieważkości i instrukcję obsługi. Lepiej najpierw ją przeczytaj, zanim zaczniecie próby.

— Aye, aye, sir!

— Grzeczna dziewczynka. — Złapał ją za ramię, przyciągnął jej głowę do wygodnej wysokości i pocałował. — Miłej podróży.

Uśmiechnęła się, woląc nic nie mówić, bo nie chciała ryzykować, że zadrży jej głos. Sięgnęła ku poręczy i przekroczyła granicę pokładowego ciążenia kutra. Za plecami usłyszała znaczące chrząknięcie i dziwnie radosny głos:

— Wiesz, byłbym zapomniał o pewnym drobiazgu…

— Tak? Jakim?

— Naprawdę się cieszę, że zdążyłem z przygotowaniem skafandra przed twoim wyjazdem, bo to ty będziesz musiała wyjaśnić wszystko Nimitzowi, a muszę cię uprzedzić, choć wuj Henri starał się jak mógł, z jedną rzeczą nie zdołał sobie poradzić.

— Z jaką? — spytała z nagłą podejrzliwością, odwracając się.

— Ujmijmy to tak, kochanie… — Paul spuścił skromnie oczka i wyszczerzył zęby. — Mam nadzieję, że Nimitz będzie w naprawdę dobrym nastroju, gdy zaczniesz mu tłumaczyć detale podłączenia kanalizacyjnego.


Kapitan Mark Brentworth powitał ostatniego przedstawiciela dyplomatycznego Gwiezdnego Królestwa Manticore na pokładzie swego okrętu i czym prędzej odwrócił się ku wylotowi korytarza łączącego pokład hangarowy ze śluzą kutra, słysząc ostrzegawcze chrząknięcie. Do wylotu docierała zgrabna postać w czarnym uniformie, poruszająca się niezwykle lekko — przynajmniej takie miał wrażenie po obejrzeniu pokazu niezdolności poruszania się w nieważkości zaprezentowanego przez dyplomatów. Ramienia jej kurtki mundurowej trzymał się kurczowo znajomy kudłaty kształt i Brentworth uśmiechnął się z autentycznym zadowoleniem.

Dał znak prawą dłonią i dowodzący wartą trapową bosman schował elektroniczny gwizdek, a wyjął staromodny, zwykły. Wszyscy dyplomaci jak jeden mąż odwrócili się, gdy zabrzmiał melodyjny dźwięk metalowego gwizdka, a warta honorowa Marines stojąca dotąd w pozycji „Spocznij” wyprężyła się jak na paradzie.

— Preeeezentuj broń! — warknął dowodzący nią oficer i karabiny pulsacyjne zmieniły położenie w idealnie zgrany sposób.

Członkowie załogi zasalutowali, Brentworth zaś zdjął czapkę i skłonił się dokładnie w chwili, w której Honor Harrington stanęła na pokładzie. Rozległ się drugi świst trapowy. Honor zamarła zaskoczona, podobnie jak dyplomaci, ale dzięki wieloletniej wprawie w jej twarzy nie drgnął nawet jeden mięsień.

— Patronko Harrington. — Brentworth wyprostował się i umieścił czapkę pod pachą. — Jestem zaszczycony, milady, mogąc powitać panią na pokładzie mojego okrętu w imieniu mieszkańców planety Grayson.

Przez moment Honor tylko mu się przyglądała, nie wiedząc, jak powinna odpowiedzieć, po czym odkłoniła się i odrzekła:

— Dziękuję, kapitanie Brentworth. Bardzo się cieszę, że się tu znalazłam i… — uśmiechnęła się i wyciągnęła ku niemu prawą dłoń — … okręt wygląda wspaniale, Mark.

— Dziękuję, milady. Jestem z niego raczej dumny i jeśli tylko będzie pani miała ochotę, z przyjemnością panią po nim oprowadzę, kiedy tylko pani zechce.

— Trzymam cię za słowo.

Uścisnęła jego dłoń nieco zaskoczona, że tak pasuje do niego kapitański mundur.

Ostatnim razem, gdy się widzieli, był komandorem i nie dowodził okrętem, ale wiedziała, że awansu nie zawdzięcza rodzinnym koneksjom czy faktowi, że Marynarka Graysona gwałtownie potrzebowała starszych rangą oficerów. Mark Brentworth radził sobie w życiu samodzielnie i wszystko zawdzięczał wyłącznie własnej pracy.

Ponieważ przytrzymał jej dłoń nieco dłużej niż nakazywała zwykła uprzejmość, przekręciła głowę, tak by mógł dokładniej obejrzeć jej lewy profil. Ostatnim razem, gdy go widział, zrujnowane lewe oko zasłaniała czarna przepaska, a reszta lewej strony twarzy była martwa i nieruchomą maską pozbawioną czucia i kontroli nerwów. Czuła na sobie jego badawcze spojrzenie, a potem jego ulgę, gdy się uśmiechnęła i lewa część twarzy poruszyła się naturalnie. Albo raczej w sposób, który jemu wydał się naturalny, jako że przed zranieniem ledwie raz czy dwa miał okazję zobaczyć, jak się uśmiecha.

Puścił jej dłoń i cofnął się, całym zachowaniem jednoznacznie dając do zrozumienia, że to ona, a nie jacyś tam dyplomaci, jest najważniejszą osobą na pokładzie.

— W takim razie, milady, jestem na pani rozkazy. A teraz proszę mi pozwolić zaprowadzić się do swojej kabiny. Pani steward powinien już skończyć rozpakowywanie rzeczy.



ROZDZIAŁ XIII

Człowiek, który jeszcze niedawno nazywał się Pavel Young, zatrzymał się gwałtownie, patrząc na lustro, którego nie spodziewał się tu znaleźć. Znajdował się w gabinecie ojca, a raczej w swoim nowym gabinecie, i czekał bez ruchu, aż drzwi zamkną się za jego plecami. Z lustra spoglądał na niego upiór o zapadniętych oczach i trupiobladej twarzy, ubrany w cywilny, nienagannie skrojony strój.

Coś w nim pękło. Drgnął, jakby go kopnął niezbyt silny prąd, i energicznie przemierzył pomieszczenie, podchodząc do lustra. Wykrzywił się ni to wstydliwie, ni to wściekłe i złapał za ramę. Lustro nie wisiało luźno — było przytwierdzone do ściany i złamał sobie paznokieć, odrywając je, ale ból był mile widzianym sprzymierzeńcem: rozpalił nienawiść. Chrząknął, wcisnął palce w szczelinę i szarpnął. Kosztowna drewniana rama ustąpiła z trzaskiem i zatoczył się pod nagłym ciężarem, ale nie upuścił lustra, lecz cisnął nim, celując w przeciwległą ścianę. Tafla lustrzanego szkła przeleciała przez gabinet, obracając się z lekkim szumem, i z ogłuszającym brzękiem rozprysnęła się na tysiące odłamków, gdy rąbnęła o ścianę. Odłamki zasłały dywan, a część potoczyła się dalej, na parkiet, pobłyskując niczym diamenty i odzwierciedlając szaleństwo błyszczące w jego oczach.

Drzwi otwarły się gwałtownie i w progu stanął dystyngowanie wyglądający mężczyzna o stalowoszarych włosach i kamiennym obliczu. Zdradziły go jednak oczy, które na widok rozbitego lustra i ciężko dyszącego jedenastego earla North Hollow, wyglądającego jakby właśnie uciekł z oddziału dla psychicznie chorych, zrobiły się nienaturalnie okrągłe i wytrzeszczone. Obiekt jego zainteresowania prostował się właśnie, gorączkowo łapiąc oddech i wpatrując się z wściekłością w resztki lustra.

— Milordzie? — spytał mężczyzna kulturalnym tonem, w którym pobrzmiewały ślady ostrożności, ale nie uzyskał żadnej odpowiedzi, więc powtórzył głośniej: — Milordzie?!

Earl otrząsnął się, zamknął oczy i przeczesał palcami włosy. Następnie odetchnął głęboko, odwrócił się i spytał niespodziewanie spokojnie:

— Tak, Osmond?

— Słyszałem, jak lustro się rozbiło… Mam kazać je posprzątać?

— Nie. — North Hollow chrząknął i podszedł wolno do biurka.

Usiadł w nowym skórzanym fotelu, który zastąpił antygrawitacyjny fotel ojca, i polecił:

— Zostaw je na razie.

Osmond kiwnął głową, starając się zachować neutralny wyraz twarzy, co nie było łatwe — co prawda nowy chlebodawca miał za sobą przejścia uzasadniające różne nerwowe zachowania, ale było w nim coś niebezpiecznego i nieobliczalnego. Błysk w jego oczach był zbyt intensywny, by uznać go za całkowicie naturalny.

— To wszystko, Osmond — dodał po chwili North Hollow, nie podnosząc oczu znad klawiatury, i poczekał, aż drzwi zamknęły się za wychodzącym.

Dopiero wówczas zapadł się w sobie i ukrył twarz w dłoniach.

Lustro ożywiło wspomnienia wydarzeń sprzed pięciu dni. Pięciu dni i nocy gorszych niż wszystko, co dotąd przeżył. Tyle czasu minęło, odkąd Royal Manticoran Navy dopełniła haniebnej formalności, pozbawiając go honoru. Zamknął oczy i znów ujrzał scenę, której nie mógł zapomnieć. Co gorsza — nie wiedział nawet, czy chce ją zapomnieć, bo jak przykra by nie była, rozpalała wciąż na nowo jego wściekłość i nienawiść. A tylko nienawiść dawała mu siłę do działania.

Ponownie zobaczył jakiegoś admirała o kwadratowej szczęce, zaciętym wyrazie twarzy i oczach pełnych obrzydzenia oraz pogardy, gdy starannie neutralnym głosem odczytał wyrok i jego uzasadnienie. Tak donośnie, że głuchy by go usłyszał. Dwa szeregi w czarno-złotych uniformach galowych i mnóstwo holokamer nagrywających wszystko z rozmaitych punktów tak na ziemi, jak i w powietrzu, bo część umieszczono w pojazdach, byle tylko mieć lepsze pole widzenia, dopełniały obrazu. Ledwie umilkł głos admirała, paradnym krokiem podszedł podporucznik, zatrzymał się o krok od niego i metodycznie przystąpił do najgorszego. Mechaniczne ruchy dłoni w białych rękawiczkach. Pogarda przebijająca z każdego ruchu, gdy odrywał przyfastrygowane jedynie do munduru na tę okazję dystynkcje, zaczynając od złotych galonów pełnego kapitana z rękawów, poprzez baretki z piersi, godło okrętu, emblematy służby, aż do czerwono-złocistej naszywki Royal Manticoran Navy z prawego ramienia. Nitki puszczały z głośnym trzaskiem przypominającym wystrzały, bowiem wszystko to odbywało się w głębokiej ciszy.

Chciał wrzasnąć i skląć ich wraz z ich głupim pojęciem honoru od ostatnich. Zaprzeczyć, że mają prawo go osądzać i poniżać. I nie mógł. Szok i wstyd zapadły w niego zbyt głęboko, paraliżując go. Stał w postawie zasadniczej wyprężony niczym na paradzie. Nie był w stanie drgnąć nawet wtedy, gdy podporucznik zdjął mu z głowy biały beret dowódcy okrętu, oderwał z niego godło Gwiezdnego Królestwa Manticore i starannie nałożył mu go z powrotem. Jak dziecku zbyt głupiemu, by mogło się samo ubrać. Drgnął dopiero, gdy przyszła kolej na szpadę — zdołał wówczas zamknąć oczy, ale i tak wiedział, że podporucznik oparł jej czubek o ziemię, trzymając za rękojeść, tak by była pochylona pod kątem czterdziestu pięciu stopni, i gwałtownym ciosem podeszwy złamał ją. Stal pękła z przeraźliwym jękiem, a potem rozległ się brzęk spadających na bruk połówek.

A on nadal stał bez ruchu. Już nie królewski oficer, ale żałosna postać w dziwacznym czarnym ubraniu, z którego tu i ówdzie zwisały nitki. Wiatr podrywał kawałki złotej wstążki i inne różnobarwne wyszywanki walające się wokół jego stóp. Wyszywanki, które jeszcze nie tak dawno wiele znaczyły, ale jak wiele, o tym nie miał pojęcia, dopóki ich nie utracił bezpowrotnie. Otworzył oczy i patrzył na rozwiewane przez wiatr baretki orderowe i na odbłyski słońca w złamanej klindze…

— W tył zwrot! — niespodziewanie warknął głośno admirał.

Komenda jego już nie dotyczyła, ale oba szeregi z podziwu godnym zgraniem odwróciły się plecami do niego.

— Naprzód marsz! — padł kolejny rozkaz i oficerowie ruszyli, wybijając krok z precyzją godną kompanii Marine Corps w tempie dyktowanym przez powolne, miarowe uderzenia bębna.

A on został samotny na polu hańby…

Otworzył oczy, uwalniając się od koszmaru… na jakiś czas. Zaklął bezgłośnie i zacisnął pięści, aż mu kostki zbielały, czując narastającą wściekłość i nienawiść. Do nienawiści był przyzwyczajony — zawsze czaiła się gdzieś w nim, stanowiła integralną część jego osoby. Pojawiała się z rozmaitych powodów — gdy jakiś prostak ośmielał się poddawać w wątpliwość jego przyrodzony autorytet, gdy jakiś głupi dowódca odmawiał uznania tego, co mu się słusznie należało, gdy dawał nauczkę jakiemuś dupkowi, który na to zasłużył. Cały czas wrzała jak lawa, smakował ją, mszcząc się, bowiem była wówczas niczym najprzedniejsze wino. I wtedy właśnie smakowała najlepiej.

Ta nienawiść była inna — przypominała ogień spalający go od wewnątrz. Tym razem cały świat zwrócił się przeciwko niemu i zrobił co mógł, by zhańbionego i złamanego rzucić do stóp suki, która była powodem wszystkich jego nieszczęść. Teraz pałał żądzą zemsty. I to nie tylko na tej dziwce Harrington, ale na wszystkich, którzy go zdradzili. I to nie tylko bezpośrednio: miał zamiar zemścić się na wszystkich, którzy w jakikolwiek sposób się do tego przyczynili. Musiał ich zniszczyć i zamierzał robić to stopniowo i dokładnie. W sposób, który jednoznacznie świadczyłby o tym, gdzie ma ich zasrane prawo i honor.

Zgrzytnął zębami i zmusił do bezczynnego siedzenia, dopóki furia nie opadła. Nie zniknęła — ostatnimi czasy nigdy nie znikała zupełnie, tylko wycofywała się, pozostając na poziomie umożliwiającym myślenie i mówienie nie przerywane przekleństwami, którymi miał ochotę obrzucić każdego, kto znalazł się w pobliżu.

Nacisnął klawisz interkomu.

— Słucham, milordzie? — rozległ się natychmiast głos Osmonda, głównego doradcy ojca, a teraz jego.

— Chcę, by zaraz zjawili się tu Sakristos i Elliott. I ty także.

— Oczywiście, milordzie.

Urządzenie umilkło, a North Hollow odchylił oparcie fotela i uśmiechnął się paskudnie, potakując własnym myślom. Nie musiał czekać długo: drzwi otworzyły się i do gabinetu kolejno weszli: Osmond, młodszy od niego mężczyzna i elegancka rudowłosa niewiasta zaskakującej urody. Na jej widok w oczach siedzącego błysnęło zgoła coś innego niż wściekłość i nienawiść.

— Siadajcie — wskazał im stojące po przeciwnej stronie biurka krzesła.

I z przyjemnością obserwował, jak wykonują polecenie. Nie był to ten sam rodzaj władzy co w Królewskiej Marynarce, ale zaczynał mu się podobać, bowiem wynikał nie z tradycji czy z faktu, iż był oficerem, ale z jego własnego nazwiska, pieniędzy i wpływów politycznych, które odziedziczył. Zaczynało to działać jak afrodyzjak, dlatego pozwolił, by przez kilkanaście sekund goście siedzieli i czekali, a sam rozkoszował się ich posłuszeństwem.

— Na jakim etapie są nasze negocjacje z baronem High Ridge? — spytał, przerywając ciszę i spoglądając na Osmonda.

— Baron zgodził się sponsorować pańskie pierwsze przemówienie, milordzie. Wyraził pewną troskę odnośnie kwestii Jordana, ale pozwoliłem sobie zapewnić go, że jego obawy są bezpodstawne.

North Hollow uśmiechnął się z zadowoleniem. High Ridge nie bardzo chciał sponsorować jego pierwsze wystąpienie, gdyż jako znany fanatyk religijny słynący z nietolerancji, tak w sprawach rodzinnych, jak i politycznych, obawiał się, że hańba degradacji i wyrzucenia z floty splami i jego. Obawa ta była jednak niczym w porównaniu ze strachem wywołanym informacją, że stary North Hollow przekazał synowi wszystkie teczki, których zawartością szantażował wiele osobistości. Mógł zniszczyć ich kariery polityczne albo życie rodzinne, albo też jedno i drugie. A High Ridge należał do grona szantażowanych.

Powodem był udział w aferze Jordan Cartel. Co prawda powiązania te starannie maskowali podstawieni udziałowcy i specjalnie w tym celu powołane firmy, ale stary North Hollow je odkrył, podobnie jak i to, iż udziały w kartelu były w rzeczywistości politycznymi łapówkami. Oraz że co gorsza sprzedał je w krytycznym momencie dzięki poufnym informacjom, na chwilę przedtem, zanim Admiralicja ogłosiła zawieszenie wszystkich kontraktów militarnych do czasu zbadania zarzutów oszustwa i niestosowania odpowiednich materiałów wyszczególnionych w specyfikacjach. Ponieważ baron sprzedał wszystkie udziały w jednym bloku, spowodowało to paniczną wyprzedaż, która skończyła się upadkiem kartelu i najgorszą katastrofą finansową w ostatnim standardowym stuleciu historii Królestwa. Ucierpiały na tym tysiące ludzi, a żaden z prowadzących śledztwo nie zdołał dojść do tego, kto wywołał lawinę, zalecając ową pierwszą fatalną wyprzedaż.

Żaden oprócz człowieka wynajętego przez starego earla North Hollow.

— Baron pytał, jaki temat zamierza pan poruszyć, milordzie. — Głos Osmonda wyrwał go z miłych rozmyślań.

— Wypowiedzenia wojny, naturalnie.

Osmond jedynie skinął głową.

— I dlatego chciałem cię widzieć, Elliott — dodał gospodarz, przenosząc spojrzenie na młodszego z gości.

Elliott był nadwornym autorem przemówień ojca, a ponieważ spisywał się bez zarzutu, obecny earl postanowił go pozostawić. Teraz siedział gotów do notowania, mając na kolanach elektrokartę z klawiaturą stenografisty.

— Chcę, żeby mowa była wyważona, i nie chcę atakować rządu! Trzeba do sprawy podejść delikatnie, bo nie mam zamiaru zrywać z resztą partii, i jeśli to będzie brzmiało jak wezwanie do zemsty za to, jak rząd ze mną postąpił, stracę jedynie na wpływach politycznych.

Elliott zaczął pisać, a North Hollow zignorował leciutkie rozluźnienie bardzo spiętego do tej pory Osmonda i dodał:

— Nie chcę również, by to wystąpienie odebrano jako skierowane przeciwko Królewskiej Marynarce. Z tą bandą skurwysynów policzę się później. Ta mowa ma być pełna smutku, ale pozbawiona złości. Poza tym… chcę, żeby było jasne, że jestem za wypowiedzeniem wojny!

Wypowiadając to ostatnie zdanie, uważnie obserwował całą trójkę. Elliott spojrzał na niego z niedowierzaniem, nim opuścił wzrok i zapisał co trzeba. W jego oczach widać było jednak przez moment całkowite zaskoczenie. Osmond zesztywniał, chciał coś powiedzieć, ale zamknął usta. Jedynie Georgia Sakristos wyglądała na nieporuszoną. Założyła jedną długą i zgrabną nogę na drugą i z rozbawieniem obserwowała, jak Elliott próbuje odzyskać dar wymowy.

— Ja… oczywiście, milordzie — wykrztusił w końcu. — Skoro pan sobie tego życzy… Proszę wybaczyć, że zapytam, ale czy rozmawiał pan o tym z baronem High Ridge?

— Nie. Naturalnie będę musiał, gdy dostarczymy mu tekst przemówienia. W tej chwili jednakże tylko wy troje o tym wiecie. I chcę, żeby tak pozostało aż do odwołania. Ma to być kompletnym zaskoczeniem, gdy ogłoszę to w Izbie.

— Naturalnie zdaje pan sobie sprawę, milordzie, że jest to całkowite wyłamanie się ze stanowiska przyjętego przez Zjednoczenie Konserwatywne — zauważył starannie neutralnym tonem Osmond.

— Zdaję sobie z tego sprawę — North Hollow uśmiechnął się lekko. — Jest jednak coś, z czego ta banda dupków nie zdaje sobie albo nie chce zdać sprawy. Prawda wygląda tak, że nowe władze Ludowej Republiki zaatakują nas, gdy tylko zdołają w pełni nad nią zapanować i zorganizować swój system rządzenia. To, czy wypowiemy im wojnę czy nie, nie ma i nie będzie miało dla nich znaczenia, więc znacznie korzystniej będzie zaatakować samemu. Wtedy mamy większe szansę wygrać tę wojnę. Jest też aspekt polityczny: otóż jeśli zaatakują nas w czasie, w którym Zjednoczenie pozostawać będzie w opozycji, uniemożliwiając przegłosowanie wypowiedzenia wojny, nie tylko uświadomi to wszystkim, że rząd miał od początku rację, ale też opozycja składa się z krótkowzrocznych kretynów. Żeby nie było wątpliwości: nie spodziewam się gorącej wdzięczności rządu… przynajmniej jeszcze nie teraz, a sądzę, że jeszcze długo nie. Nie sądzę też, by umocniło to w znacznym stopniu moją pozycję, i nie liczę na udział w finalizowaniu porozumienia. Ale otwierając możliwość porozumienia z rządem mimo tego, jak ze mną postąpiono, rozpoczynam inwestycję polityczną, która szybko się opłaci. Jeżeli w Zjednoczeniu Konserwatywnym nie siedzą same osły i sklerotyczne ramole, a nigdy tak nie uważałem, to przynajmniej połowa musiała już sama dojść do wniosku, że bronimy złego stanowiska. Jeżeli podsunę im sposób rozwiązania tego problemu i to taki, który będzie wyglądał na czysty patriotyzm, ustawią się w kolejkę, żeby mnie cmoknąć w tyłek.

— A rząd będzie panu winien wdzięczność, obojętnie czy będzie chciał to przyznać czy nie — dodała Sakristos.

— Właśnie. — Earl uśmiechnął się paskudnie. — Jestem zbyt zielonym politykiem, by od razu móc zastąpić ojca, ale mam czas. Za parę lat sytuacja się zmieni, a poza tym nie odpowiada mi rola szarej eminencji. Zajmie to trochę czasu i będzie wymagało wielu starań, ale w końcu baron High Ridge będzie musiał ustąpić ze stanowiska i zrezygnować ze służby publicznej. Mam zamiar zająć wtedy jego miejsce.

Tym razem na wszystkich twarzach malowało się zaskoczenie. I zastanowienie — gdy cała trójka zaczęła intensywnie analizować nową sytuację i wynikające z niej zupełnie nowe możliwości. Stary earl North Hollow nigdy nie chciał otwarcie przewodzić partii. Wolał rządzić dyskretnie i pozostawać w cieniu. Jego syn najwyraźniej miał inne pragnienia. Ale te same teczki, pieniądze i organizację umożliwiającą ich realizację. I oczy całej trójki rozbłysły, gdy każdy z nich uświadomił sobie, jak uzyskana wiedza może wzmocnić ich własne pozycje. Earl pozwolił im przez długą chwilę kontemplować rozmaite możliwości, nim spytał Elliotta:

— Czy teraz wiesz, jakiego rodzaju mowy potrzebuję?

— Uh… tak, milordzie. Myślę, że wiem, o co panu chodzi.

— Jak szybko możesz przygotować pierwszą wersję?

— Na jutrzejsze popołudnie, milordzie.

— Za późno. Mam zasiąść w Izbie za trzy dni. Muszę mieć projekt dziś, nim skończysz pracę.

Elliott przełknął ślinę, ale skinął potakująco głową.

— W takim razie lepiej będzie, jeśli od razu weźmiesz się do roboty. Osmond, sporządź listę wychowanych dziennikarzy i wybierz któregoś. Dostanie prawa na wyłączność wywiadu, jeśli dostarczy listę pytań i obieca, że nie spróbuje w czasie transmisji zadać innych. Przygotuj też listę odpowiedzi i pokaż mi. Ostateczną listę kandydatów razem z tym, co na nich mamy, chcę mieć jutro rano.

— Naturalnie, milordzie.

North Hollow skinął mu głową na pożegnanie i obaj mężczyźni wyszli. Gdy zamknęli za sobą starannie drzwi, nowy earl przestał się uśmiechać, przyjrzał się za to uważnie głównej specjalistce ojca od brudnej roboty.

— Słucham, milordzie? — spytała, gdy milczenie zaczęło się przeciągać.

— Pavel… Dla ciebie Pavel… Elaine.

— Naturalnie, Pavel — uśmiechnęła się, ale z widocznym trudem; znała reputację nowego właściciela.

Stary obiecał jej co prawda, że usunie jej teczkę przed przekazaniem władzy następcy, ale wątpiła, by zdążył to zrobić, biorąc pod uwagę gdzie i jak skończył. Taka była umowa, dzięki której miał zagwarantowaną jej lojalność, ale użycie przez nowego earla imienia „Elaine” potwierdzało jej najgorsze obawy. Najgorsze było to, że stary Dimitri, mimo że zboczona świnia, miał tak zniszczone zdrowie, że właściwie mógł tylko patrzeć. Zachowanie jego syna wyraźnie wskazywało, że od patrzenia się dopiero zacznie. A musiała być mu posłuszna, bo mógł zrobić coś znacznie gorszego niż zrujnować jej karierę — mógł posłać ją do więzienia na tak długo, że nawet po prolongu miała niewielkie szansę zdążyć z niego wyjść.

— To dobrze. — Pavel uśmiechnął się paskudnie i spoważniał. — W tej chwili najważniejsze jest jednak coś innego. Mam pewną… niedokończoną sprawę z pewnymi osobnikami z floty i ty pomożesz mi ją doprowadzić do szczęśliwego finału.

— Jak sobie życzysz. Jednak z politycznego punktu widzenia, jak zauważyłby Osmond…

— Nie obchodzi mnie polityczny punkt widzenia! — warknął. — Jesteś moją specjalistką od akcji bezpośrednich, czyli nielegalnych. Tak czy nie?

— Jestem, milordzie — przyznała spokojnie.

— Doskonale, Georgio — stwierdził z nieukrywaną przyjemnością; prawie przeszedł ją dreszcz. — Bo chcę właśnie czegoś całkowicie bezpośredniego i nie całkiem legalnego. Posłuchaj: po pierwsze…



ROZDZIAŁ XIV

Honor przesunęła po pokładzie magnetyczne buty, zmieniając położenie tak, by cały czas widzieć orbitującego wokół niej Nimitza w skafandrze próżniowym. Na wszelki wypadek przypiętą do niego linkę trzymała w dłoni. Nimitz zawsze lubił stan nieważkości, ale teraz był nim wręcz zachwycony, o czym świadczyły dobiegające przez komunikator hełmu dźwięki. Łączność była naturalnie dwustronna, ale tak naprawdę treecat nie potrzebował jej komentarzy, by panować nad ruchami skafandra. A jego uczucia przekazywane przy pomocy więzi były całkowicie jednoznaczne i znacznie wymowniejsze niż odgłosy dzikiej radości.

Przeleciał nad nią przy wtórze buczenia silniczków manewrowych, wykonał powolną beczkę i zmienił kierunek. Zdążyła przykucnąć, gdy przemknął nad jej głową, i ignorując naganę, zrobił pętlę. Nie całkiem jeszcze pojmował konieczność zachowania znacznie większej niż zwykle bezpiecznej odległości z uwagi na dysze skafandra, ale powoli się tego uczył. Co prawda dysze jego skafandra nie mogły uszkodzić normalnego, ale nie miało to zastosowania w drugą stronę, więc lepiej było, by nauczył się odruchowego utrzymywania stosownej odległości od pełnowymiarowego skafandra ludzkiego.

Nimitz zatrzymał się i skrętem ciała spowodował kolejną pętlę — wuj Henri musiał być geniuszem, o czym przekonana była nie tylko Honor — świadczył o tym aplauz widowni. Henri skonfigurował komputer skafandra tak, by reagował na wszystkie wykonalne dla treecata ruchy, i wszystko, co sama musiała zrobić, to skoordynować normalne, powietrzne akrobacje Nimitza ze zwiększonymi możliwościami skafandra. Nimitz zrobił kolejną pętlę i poszybował prosto ku niej. Wyłączył napęd i wylądował miękko czterema łapami na wyściełanym naramienniku kurtki. Przygięło ją to lekko — nawet w stanie nieważkości zachował przecież bezwładność i moment pędu ponad dziewięciu standardowych kilogramów, a na dodatek leciał odrobinę zbyt szybko — ale była pod wrażeniem postępów, jakie zrobił. Latanie przychodziło mu tak, jakby był do niego stworzony, co nie powinno jej dziwić — w końcu treecaty żyły od wieków w koronach drzew. Co nie zmieniało faktu, że poza okrętem Nimitz jeszcze długo będzie latał na uwięzi.

Zablokowała pilotem wyłączenie napędu i sięgnęła, by odpiąć mu hełm, ale bleeknął oburzony, i prostując się na wszelki wypadek, by nie mogła go dosięgnąć, sam najpierw rozhermetyzował, a potem zsunął hełm, tak że znalazł się na tylnym zawiasie na plecach. I wielce zadowolony zabrał się za pielęgnację wąsów. Rękawice próżniowe na chwytnych łapach jakoś nie przeszkodziły mu w zdjęciu hełmu.

— Doskonale, Stinker — pochwaliła i wyciągnęła z kieszeni kawałek selera.

Natychmiast przerwał zabiegi kosmetyczne i złapał smakołyk. W jego przypadku nie była to metoda nagradzania za wykonanie polecenia, bo nikt tu nikogo nie tresował — Nimitz napracował się solidnie, więc postanowiła mu uprzyjemnić życie.

W sali wróciła grawitacja nastawiona na panującą na Graysonie, toteż Honor odwróciła się. Przy tablicy kontrolnej stał radośnie uśmiechnięty Mark Brentworth.

— Zwinne półdiablę — ocenił.

— Zgadza się. Co do obu określeń — przyznała, drapiąc Nimitza za uchem.

Wywołało to sekundową przerwę w chrupaniu, po czym treecat wrócił do przerwanej, a zdecydowanie ważniejszej czynności. Honor roześmiała się i zdjęła go z ramienia. Skafandry wyglądały na cienkie i dobrze przylegały do ciała, ale podział na wewnętrzne, mogące zamknąć się w przypadku utraty szczelności przedziały i inne wyposażenie powodowały, że były cięższe, niż można by sądzić, i Nimitz w skafandrze stanowił zbyt duże obciążenie. Sam zainteresowany zresztą nie miał nic przeciwko temu, że ponoszą go w objęciach — tylko na wszelki wypadek złapał mocniej selera, nim się wygodnie zwinął, bo nigdy nic nie wiadomo. Teraz przyzwyczaił się już i czuł w nim wygodnie, ale pierwsza próba kompletnego założenia skafandra miała, łagodnie rzecz ujmując, ciekawy przebieg. I musiała przyznać rację Paulowi — dobrze że to ona dokonała podłączenia treecata do kanalizacji: dla każdego innego człowieka mogło się to zakończyć nieciekawie.

Schyliła się, by zdjąć buty, a raczej zaczęła się schylać, bowiem okazało się, że zajął się już tym jeden z członków załogi. Młody, ledwie pełnoletni technik przyklęknął przed nią na jedno kolano, drugie oferując jako podnóżek, i uśmiechnął się, gdy postawiła na nim stopę. Sprawnie rozpiął klamry i zdjął but, po czym powtórzył cały zabieg z drugim.

— Dziękuję — powiedziała i młodzian zaczerwienił się niespodziewanie.

— Zawsze do usług, milady — odparł wstając.

Honor z trudem stłumiła chęć roześmiania się — w jego głosie słychać było prawie nabożny podziw. Z początku zresztą wcale jej nie bawiła rewerencja, z jaką traktowała ją cała załoga. Obserwowali ją z szacunkiem i czcią zarezerwowanymi zwykle jedynie dla Protektora, co ją niepomiernie irytowało. W znacznej części zresztą dlatego, że nie miała pojęcia, jak reagować. W końcu zdecydowała się być po prostu sobą, jak by jej nie traktowali, i okazało się, że była to najsłuszniejsza decyzja. Cześć zmieniała się stopniowo w szacunek, co miało tę zaletę, że spotkany przypadkiem na korytarzu członek załogi nie zamierał już z otwartą gębą i nie rzucał się klękać.

Byłoby na pewno łatwiej, gdyby nie była jedyną kobietą na pokładzie. Nigdy zresztą nie spotkała się z podobną sytuacją — załoga liczyła ośmiuset ludzi i co do jednego byli to mężczyźni, ale należało pamiętać, że jeszcze trzy standardowe lata temu na Graysonie kobiety nie miały prawa służyć w wojsku, podobnie jak nie miały prawa posiadać nieruchomości, być sędziami czy zarządzać większymi kwotami pieniędzy. Zanim pojawią się w czynnej służbie na okrętach wojennych, musi upłynąć trochę czasu.

Poprawiła trzymanego w objęciach treecata i skierowała się ku drzwiom. A Brentworth dołączył do niej i gdy znaleźli się na korytarzu, nadal uważnie jej się przyglądał. Wyglądała lepiej niż mógłby marzyć, lecz po jej kilkudniowym pobycie na pokładzie zaczynał rozumieć, że nie wyleczono jej tak idealnie, jak w pierwszej chwili sądził. Lewa strona jej twarzy poruszała się jakby z malutkim wahaniem, co dawało efekt lekkiej ironii albo łobuzerstwa. Był to skutek opóźnienia przekazywania sygnałów przez implanty nerwów. Gdy mówiła szybko, niektóre słowa brzmiały niewyraźnie. Medycyna Graysona z okresu poprzedzającego utworzenie Sojuszu nie byłaby w stanie w ogóle pomóc Honor, ale po prawie cudotwórczej medycynie Królestwa spodziewał się czegoś idealnego i troszkę mu było żal.

Niespodziewanie Honor odwróciła głowę i widząc jego minę, uśmiechnęła się specjalnie krzywo — najwyraźniej domyśliła się tematu jego rozważań. Widząc, że się zaczerwienił, potrząsnęła głową. Odruchowo się uśmiechnął. Zupełnie nie przypominała zdeterminowanego oficera broniącego systemu Yeltsin, którego miał okazję podziwiać. Wtedy była jedną z najniebezpieczniejszych osób, jakie w życiu spotkał. Zwłaszcza wówczas, gdy ustawiła swoje dwa okręty między Saladinem a planetą pełną ludzi, których nie dość, że nie znała i którzy nawet nie byli jej sojusznikami, to jeszcze zrobili co mogli, by ją upokorzyć. Tylko za to, że ośmieliła się być inna niż nakazywały ich przesądy, i nosiła mundur, do którego według nich nie miała prawa. I by ich ratować, podjęła walkę z dwukrotnie potężniejszym przeciwnikiem, i pokonała go, tracąc dziewięciuset ludzi.

Te wspomnienia nadal napełniały go wstydem… i tłumaczyły nadzwyczajny szacunek załogi. Sam go czuł, ale znając ją lepiej niż inni, jako że był w czasie walki oficerem łącznikowym na jej okręcie, wiedział, że nie powinien go okazywać w ten sposób. Nagle parsknął śmiechem.

— Co się stało? — zdziwiła się Honor.

— Przypomniałem sobie coś, milady.

— Związanego ze mną?

— Jak najbardziej. Szkoda, że nie było pani na pokładzie, gdy zjawił się tu pani steward. Sądzę, że dobrze by się pani ubawiła.

— Co takiego Mac wymyślił?!

— On niczego. Natomiast reszcie wystarczyło, że jest mężczyzną… Właśnie, milady. Dla niektórych był to ciężki szok… obawiam się, że jeszcze nie jesteśmy tak obiektywni czy wyzwoleni, jak się nam często wydaje.

— Mogę sobie wyobrazić, jak zareagował! — Honor uśmiechnęła się szeroko.

— Chyba nie, chociaż… jego pełny politowania wzrok był wymowniejszy od najlepszej awantury. Było zupełnie jak w szkole, kiedy belfer przyłapał człowieka w ubikacji na opowiadaniu świńskich dowcipów.

— To by do niego pasowało. Podobnie i mnie traktuje, kiedy spóźnię się na obiad.

— Serio?! Mogę to sobie wyobrazić… On naprawdę się o panią troszczy, milady. I jest do pani przywiązany.

— Wiem. — Honor uśmiechnęła się i potrząsnęła głową. — Tak na marginesie, to chciałam o czymś z tobą porozmawiać, Mark. Jesteśmy równi stopniem, więc nie musisz mi cały czas wypominać starszeństwa. Jeśli ciągle będziesz mówił „milady”, nabawię się tytułomanii albo czegoś podobnego. Mam na imię Honor.

Brentworth z wrażenia omal nie potknął się o własne nogi. Społeczeństwo planety Grayson zaczęło dopiero wypracowywać własny model zachowania w świecie równouprawnienia obu płci, a jak prywatnie podejrzewał, większość mieszkańców nadal była ogłupiona zmianami zainicjowanymi przez Protektora Benjamina i nie w pełni zdawała sobie sprawę, jak są one przełomowe. Według starych zasad nazwanie po imieniu niezamężnej kobiety byłoby dla niej obelgą nie do pomyślenia i to nawet gdyby nie była patronką. Zresztą nie mogłaby nią być.

— Ja… milady, nie wiem, czy…

— Proszę, nie jąkaj się! — jęknęła. — I mów mi po imieniu. Niech to będzie osobista uprzejmość. Jeśli chcesz, to w miejscach publicznych nadal mnie tytułuj, niech już będzie moja krzywda, ale kiedy jesteśmy sami!? Duszę się od tych „dam” i „lady”. Zdajesz sobie sprawę, że na pokładzie tego okrętu nie ma nawet jednej osoby, której choćby przyśniło się nazywać mnie po imieniu?!

— Przecież pani jest patronką!

— Nie od urodzenia! — warknęła.

— Cóż, no nie. Ale… — Brentworth urwał i widać było, że zmaga się sam z sobą.

Z jednej strony było mu niezwykle miło, że o to poprosiła, z drugiej — sprawa nie była tak prosta, jak się jej wydawało. Była patronem — pierwszą i jedyną jak dotąd kobietą noszącą ten tytuł i mającą taką pozycję w tysiącletniej historii planety. Była też jedyną żyjącą posiadaczką Star of Grayson, które to odznaczenie otrzymała za uratowanie planety. Poza tym była bystra, inteligentna i intrygująco piękna.

W żaden sposób nie przypominała graysońskich kobiet, nie mówiąc już o tym, że była o dobre dziesięć lat standardowych starsza od niego, ale on był już w pełni fizycznie rozwinięty; gdy dzięki Królestwu mógł skorzystać z prolongu, było dość późno. A wyglądała na ponad dziesięć lat młodszą… z czego w pełni zdawały sobie sprawę jego hormony.

Nieistotne przy tym było, że jej trójkątna twarz o zdecydowanych rysach i egzotycznych oczach nie miała nic wspólnego z klasycznym pięknem, czy to, że była o ponad piętnaście centymetrów wyższa od normalnego mężczyzny z Graysona. To, jak i inne, głębsze różnice jedynie zwiększały jej atrakcyjność. Była… szczęśliwsza, bardziej zrelaksowana niż kiedykolwiek i znacznie bardziej świadoma swej kobiecości. Poprzednio nigdy nie widział jej z choćby śladem makijażu, teraz zręcznie użyte w niewielkich ilościach kosmetyki podkreślały oryginalność jej rysów, a długie do ramion, puszyste włosy wyglądały znacznie ładniej, niż gdy były ścięte na zapałkę.

Zrozumiał, że stoi i gapi się na nią, podczas gdy ona spokojnie mu się przyglądała i czekała. Cybernetyczne oko wyglądało tak jak normalne, ale w obu widać było samotność… albo tak mu się wydawało. Była przyzwyczajona do samotności dowódcy, a on dopiero się do niej przyzwyczajał. Każdy kapitan okrętu jej doświadczał, ale nie była przez to ani trochę mniejsza. Gdy ten prosty fakt do niego dotarł, nagle wszystko stało się proste i jasne.

— Dobrze… Honor — i ostrożnie dotknął jej ramienia, co było także nie do pomyślenia dla większości wychowanych na Graysonie mężczyzn. — Ale tylko prywatnie. Admirał Matthews urwałby mi głowę, gdyby ktoś zasugerował, że ośmieliłem się zachować w stosunku do ciebie z mniejszym niż maksymalny szacunkiem.

Ciężki krążownik Jason Alvarez znieruchomiał na orbicie Graysona. Honor siedząca w fotelu admiralskim na jego pomoście flagowym czuła się niczym uzurpator, ale Brentworth tak długo nalegał, że dała się przekonać. Zresztą nie oponowała zbyt mocno.

Pomost obsadzony był jedynie szkieletową załogą, jako że żaden admirał nie przebywał na pokładzie, a wszystkimi manewrami i tak zajmowała się obsada mostka, gdzie rządził kapitan. Wszystkie ekrany były jednak włączone i Honor z coraz większym podziwem przyglądała się zmianom, które zaszły w systemie planetarnym od jej ostatniego pobytu.

Grayson był jak zwykle piękny i śmiertelnie niebezpieczny, o czym przekonali się wyznawcy Kościoła Ludzkości Uwolnionej, gdy zjawili się tu, uciekając przed zbytnim rozwojem techniki na Ziemi. Okazało się, że planeta jest szkodliwa dla ludzi z powodu panującego tu większego stężenia ciężkich pierwiastków niż na większości składowisk odpadów toksycznych. Gdyby to od niej zależało, opuściłaby planetę i przeniosła całą populację do stacji orbitalnych, ale koloniści byli bardziej uparci. Na orbitę przenieśli ile mogli farm i innych zakładów produkujących żywność, kiedy tylko uzyskali taką możliwość techniczną, ale sami z uporem godnym lepszej sprawy trzymali się powierzchni planety, która wolno, lecz nieprzerwanie ich zabijała. Teraz na orbicie znajdowało się nieporównanie więcej stacji, gdyż Grayson dzięki sojuszowi z Królestwem Manticore uzyskał dostęp do nowoczesnych rozwiązań technicznych. Nadal jednak były to farmy, nie habitaty.

Co w sumie nie powinno jej aż tak dziwić, bowiem mieszkańcy Graysona tak naprawdę nie wiedzieli, jak się wycofać z czegokolwiek. Nie byli fanatykami religijnymi — ci parę wieków temu wynieśli się na Masadę — ale byli nadzwyczaj uparci. Tak uparci, że w pełni mógł ten upór docenić jedynie ktoś urodzony i wychowany na Sphinxie. No i jak na potomków zaprzysiężonych wrogów techniki wykazywali niesamowitą wręcz elastyczność i zmysł techniczny.

Zaskakująco wysoki procent stacji kosmicznych stanowiły forty. Fakt, były niewielkie, ale zmodernizowane, a większe właśnie budowano. Te tutaj stanowiły pozostałość po konflikcie z Masadą, a choć nie widziała planów nowych, mogła się założyć, że były pomysłowe i nowatorskie. Cechą charakterystyczną mieszkańców Graysona było bowiem to, że nie przyjmowali bezkrytycznie nowych rozwiązań czy całych projektów dostarczanych przez Gwiezdne Królestwo, ale adaptowali je do własnych potrzeb lub też na ich podstawie tworzyli własne. Wymagali nadal pomocy technicznej, ale uczyli się szybko, a decyzje podejmowali z godną podziwu pewnością siebie. Tak było choćby w przypadku okrętu, na pokładzie którego się znajdowała. Jason Alvarez był ciężkim krążownikiem, ale posiadał o połowę mniej dział energetycznych niż jego odpowiednik w Królewskiej Marynarce. Za to te, które miał, były znacznie potężniejsze — takie jak montowano zwykle na krążownikach liniowych. W praktyce oznaczało to, że nie był w stanie trafić w tak wiele celów, za to te, które by trafił, zostałyby poważnie uszkodzone. Była to dość radykalna zmiana w koncepcji uzbrojenia okrętów wojennych, ale całkiem sensowna, biorąc pod uwagę rosnącą moc nowoczesnych dział energetycznych. Przykład ten skłonił Honor do zastanowienia się, jakie jeszcze aspekty budownictwa okrętowego czy uzbrojenia, które dotąd przyjmowała za naturalne, były efektem podświadomej akceptacji przestarzałych rozwiązań. W końcu Royal Manticoran Navy od wieków budowała własne okręty samodzielnie. A skala wysiłków konstrukcyjnych była jeszcze bardziej zaskakująca niż nowatorskie rozwiązania. Cała populacja planety liczyła tylko dwa miliardy ludzi, z czego zaledwie jedną czwartą stanowili mężczyźni, a wątpiła, by większy procent kobiet brał już udział w pracach. Owszem, mieli pomoc Królestwa i to niemałą, ale większość musieli robić sami. A zbudowali już na przykład trzy stocznie orbitalne — najmniejsza miała osiem kilometrów długości i nadal się rozbudowywała. A oprócz tego budowali od podstaw nowoczesną marynarkę wojenną i umocnienia systemowe.

Potrząsnęła głową w niemym podziwie, obserwując kwartet orbitujących w pobliżu krążowników liniowych. Wszystkie należały do najnowszej klasy Courvosier — Marynarka Graysona miała swoje metody spłacania długu wobec członków Królewskiej Marynarki, którzy oddali życie w obronie ich planety. Była przekonana, że admirałowi przypadłby ten sposób do gustu… kiedy wreszcie przestałby się śmiać. Ale…

Rozmyślania przerwało jej otwarcie drzwi — odwróciła głowę i uśmiechnęła się, widząc Brentwortha.

— Manewr wejścia na orbitę, jak sądzę, poszedł sprawnie, kapitanie? — spytała świadoma, że obecni łowią każde jej słowo.

— Tak, milady — odparł równie formalnie i podszedł do fotela, na którego ekranie taktycznym nadal widoczne były cztery krążowniki liniowe. — To jest Courvosier, milady. Łatwo go rozpoznać, bo nie ma na śródokręciu grasera. Zrezygnowano z niego, gdyż to jednostka flagowa przewidziana do dowodzenia całą flotą, więc wymaga więcej miejsca na centrum, pomost flagowy i kwatery. Pozostałe to: Yountz, Yanakov i Madrigal.

— Są wspaniałe — powiedziała z przekonaniem.

Wielkością dorównywały HMS Nike — być może trochę go nawet przewyższały, a ich konstrukcja odzwierciedlała tę samą co w przypadku Alvareza zasadę koncentracji mniejszej ilości, lecz silniejszego uzbrojenia.

— Też tak uważamy — przyznał i przełączył obraz na bardziej oddalony cel i dodał cicho: — A to, milady, jest prezent Królestwa dla naszej marynarki wojennej.

Honor gwałtownie wciągnęła powietrze. Słyszała naturalnie, o co chodziło, natomiast widziała pierwszy raz. Kiedy siły admirała White Haven zamknęły pułapkę wokół atakujących okrętów Ludowej Marynarki, nie zdołało z niej umknąć jedenaście superdreadnaughtów, nie licząc mniejszych okrętów. Zostały one zmuszone do poddania się, co naturalnie nie znaczyło, że nie były uszkodzone. Wszystkie nadawały się do remontu, a admirał White Haven oraz jego zastępca admirał D’Orville zdecydowali się przekazać je siłom zbrojnym Graysona.

Był to niezwykle szczodry gest i to pod wieloma względami. Prywatnie obaj admirałowie podarowali fortuny w pryzowym, a wielu oficerów RMN nadal uważało, że jednostki te bardziej przydałyby się w ich własnej flocie, cierpiącej na brak największych okrętów liniowych. Królowa jednak poparła decyzję earla White Haven bez chwili wahania i w tej kwestii Honor całkowicie się z nią zgadzała. Grayson musiał dopiero stworzyć nowoczesne okręty liniowe mimo odwagi i ochoty do walki, których dowiodły już mniejsze jednostki. Dlatego jak dotąd były one jedynie bezsilnymi świadkami w tytanicznych starciach odbywających się w ich systemie. Zasłużyli na to, by mieć te okręty, a nawet taki polityczny analfabeta jak ona był w stanie zrozumieć korzyści wynikające z tego gestu. Świadczyło to jednocześnie o tym, jak bardzo Gwiezdne Królestwo Manticore ceniło ten sojusz; była to również wyraźna wiadomość dla wszystkich innych istniejących i potencjalnych sprzymierzeńców.

Nie była jednak przygotowana emocjonalnie na widok tylu rannych olbrzymów orbitujących w zasięgu dział fortów orbitalnych, które w porównaniu z nimi wydawały się wręcz miniaturowe. A których obecność świadczyła dobitnie, iż nie wielkość jest najważniejsza. Wokół okrętów uwijały się jednostki naprawcze, gdyż równocześnie naprawiano i modernizowano wszystkie, a jeden wyglądał na prawie gotów.

— Nazwiemy go Manticores Gift — powiedział cicho Brentworth i dodał, widząc jej zaskoczone spojrzenie. — Tak wydało nam się właściwe: są przecież podarunkiem, prawda? Nie wiem, jak zdecydowano nazwać pozostałe, tym bardziej że po modernizacji nie będą należały do tej samej klasy. Montujemy waszą elektronikę i kompensatory bezwładnościowe nowej generacji, ale zachowujemy całe zdatne do użytku uzbrojenie. Pewnie je ujednolicimy, mając czas, ale teraz przede wszystkim chcemy mieć je w pełni sprawne, tak szybko jak to się tylko da.

— Jeżeli Manticores Gift tak niewiele brakuje do osiągnięcia gotowości, jak na to wygląda, to zdaje się, że ustanowiliście nowy rekord.

— Próbujemy, milady. A prawdę mówiąc, naszym największym problemem obecnie nie jest to, by je wyremontować, lecz by obsadzić je załogami. Wie pani, że tonaż naszej floty zwiększył się w porównaniu do stanu sprzed Sojuszu jakieś sto pięćdziesiąt razy? A pierwszy rocznik oficerów dopiero kończy przyspieszony kurs w naszej akademii. Fakt, skala budownictwa orbitalnego zawsze dawała nam rezerwę obytych z przestrzenią ludzi, znacznie większą niż mogłaby to sugerować liczebność społeczeństwa, i nigdy dotąd nie mieliśmy problemów z załogami dla nowych okrętów. Teraz zostaliśmy zmuszeni do rekrutowania ludzi z waszej floty handlowej i już usłyszeliśmy coś o „kłusownictwie” z Admiralicji. Naturalnie obiecaliśmy oddać ich, gdy tylko będziemy w stanie. — Brentworth uśmiechnął się złośliwie.

— To na pewno bardzo pomogło — roześmiała się Honor. — Rekrutujecie mieszane załogi?

— Tak, milady. — Mark wzruszył ramionami. — Naturalnie nie wszystkim się to podobało, ale liczby są nieubłagane i inaczej nie bylibyśmy w stanie sobie poradzić. Obawiam się jednak, że żeński personel będzie chwilowo jedynie na okrętach liniowych.

— Dlaczego?

— Bo kobiety muszą mieć osobne kwatery, a tylko wielkie jednostki mają na to dość miejsca — wypalił z lekkim rumieńcem, który pogłębił się, gdy zaskoczona Honor zamrugała gwałtownie, próbując znaleźć w tym twierdzeniu logikę. — Wiem, że to brzmi głupio, i admirała Matthewsa mało krew nie zalała w czasie dyskusji na ten temat, ale nic więcej nie dało się zrobić. Cała ta idea jest dla nas zbyt świeża i boję się, że jeszcze sporo czasu minie, nim przestaniemy popełniać rozmaite głupoty, milady.

— Proszę się nie martwić, kapitanie. Nikt nie mówi, że we wszystkim musicie naśladować zwyczaje Royal Manticoran Navy. Najważniejsze jest, żeby zbyt szybkie zmiany nie doprowadziły do destabilizacji na Graysonie.

Brentworth zaskoczony przyglądał się jej, nie bardzo wiedząc, co powiedzieć. Honor uśmiechnęła się więc i dodała:

— Byłam wściekła jak traktowaliście mój żeński personel, gdy tu przybyliśmy pierwszy raz, i wcale mi nie przeszło. Natomiast doceniam fakt, że od tej pory wykonaliście niewyobrażalną robotę, i zmiany, choć niełatwe, są olbrzymie. I zapewniam, że nikt w Królestwie, no może z wyjątkiem kilku idiotów z Partii Liberalnej, nie zamierza wypominać wam przeszłości. Ja na pewno tego nie zrobię. Zbyt dobrze poznaliśmy się z waszą marynarką, by tracić czas na takie nonsensy.

Brentworth jedynie skinął głową, a widząc, że Honor wstaje, wskazał na drzwi i oświadczył:

— W takim razie, lady Harrington, proszę za mną. Pewni członkowie tejże marynarki, jak na ten przykład admirał Matthews, admirał Garret i mój ojciec powinni zjawić się za kwadrans na pokładzie hangarowym, by panią powitać po powrocie.



ROZDZIAŁ XV

W lokalu zwanym „Dempsey’s Bar” nie było automatycznej obsługi i zdalnego zamawiania. Byli za to żywi kelnerzy i kelnerki, co biorąc pod uwagę koszty zatrudnienia cywilnego personelu w największej wojskowej stacji orbitalnej, będącej w głównej części stocznią, wyjaśniało w znacznej mierze wysokość cen w lokalu. Oraz to, dlaczego goście byli skłonni tyle płacić, choć nie był to jedyny powód.

Bar i połączona z nim restauracja stanowiły ulubione miejsce pozasłużbowych spotkań większości personelu stacji — z rozmaitych powodów. Jednym z nich była swojskość. Dempsey Restaurants Incorporated będąca główną korporacją Dempsey Cartel, ustępującego wielkością i kapitałem jedynie Hauptman Cartel, posiadała olbrzymią sieć lokali. Hasło reklamowe firmy głosiło, że w każdej miejscowości jest przynajmniej jeden „Dempsey’s Bar”, i najczęściej była to prawda. I wszystkie lokale wyglądały wewnątrz tak samo. Oczywiście nie były to miejsca tej klasy co „Cosmo” lub inne nocne kluby, ale też nie o to chodziło. Właściciele chcieli stworzyć sieć dobrych lokali o wysokim poziomie obsługi i znakomitej kuchni, w których goście czuliby się swobodnie, bo to gwarantowało wierność klientów (nawet przy wysokich cenach), a ta właśnie wierność w przypadku sieci gastronomicznej jest najważniejsza. I cel swój osiągnęli w całej rozciągłości.

Lokal znajdował się w samym sercu Hephaestusa, ale jego projektanci zadali sobie wiele trudu, by stworzyć wrażenie, iż leży on na powierzchni planety. Co prawda nie mogli uniknąć zastosowania standardowych barw i symboli dla oznaczenia różnego rodzaju wyposażenia awaryjnego, klap technicznych czy modułów ratunkowych, ale zapłacili słono za pomieszczenie o podwójnej wysokości i ukryli za podwieszanym sufitem plątaninę rur, kabli i przewodów, będących nieodłącznym elementem każdego innego wnętrza na stacji. Nowoczesne holoprojektory ustawione na zewnątrz zgrano tak, by wyświetlały obrazy dnia, faktycznie widoczne przez okna innych lokali sieci, i nie były to nieruchome hologramy, lecz holoprojekcje nagrane czy też transmitowane z tychże lokali. Dlatego obrazy widoczne przez okna nigdy się nie powtarzały, jak miało to miejsce w przypadku tańszych, sztucznie konstruowanych nagrań. Ponieważ był poniedziałek, znajdowali się na Sphinxie — określone dni tygodnia miały stałe przydziały planetarne, natomiast konkretny lokal wybierany był losowo, co stwarzało wrażenie spontaniczności. Goście często siedzieli, wpatrując się w okna i obserwując znane miejsca, a tak Sphinx, jak i Manticore znajdowały się na tyle blisko, że pozwalało to na transmisję w czasie rzeczywistym. Aktualnie za oknami widać było błękitne, jesienne niebo i wieże Yawata Crossing, drugiego co do wielkości miasta na Sphinxie. Słychać też było odgłosy ruchu ulicznego, a przez otwarte okna docierały podmuchy wiatru, zapachy zieleni i świeżo palonej kawy z sąsiedniej kawiarenki na wolnym powietrzu.

Należy wspomnieć, że choć Manticore znajdowała się ledwie o dwadzieścia minut lotu promem, to dla wielu osób pracujących na stacji spotkanie się z kimś na planecie oznaczało skomplikowane zmiany rozkładów służb, co z zasady było kłopotliwe, zwłaszcza jeśli pomysł spotkania rodził się w ostatniej chwili. W „Dempsey’s Bar” nawet kilkunastoosobowe spotkania nie stanowiły problemu, a złudzenie przebywania na powierzchni planety było prawie doskonałe.

Pułkownik Thomas Santiago Ramirez odkrył z niejakim zdziwieniem, że ma pusty kufel, przerwał więc pogawędkę z Tankersleyem i uniósł rękę, przywołując kelnera. Krzesło, na którym siedział, zareagowało na ten ruch głośnym skrzypnięciem, co nie wywarło na nim wrażenia — dawno już przyzwyczaił się, że meble w Królestwie nie zostały zaprojektowane z wystarczającym dla niego marginesem wytrzymałości, przestał więc się tym przejmować.

Paul, słysząc protest mebla, uśmiechnął się lekko. Polubili z Ramirezem się od pierwszego spotkania i znajomość szybko zmieniła się w przyjaźń. Ramirez był namiętnym czytelnikiem, człowiekiem tolerancyjnym, o specyficznym, dyskretnym poczuciu humoru. Starannie je ukrywał — przestawał się mieć na baczności dopiero, gdy kogoś poznał i polubił. Obaj mężczyźni nabrali zwyczaju prowadzenia przy piwie rozmów na najrozmaitsze tematy. Ponieważ Ramirez nie wychował się w Królestwie Manticore, na wiele spraw miał odmienny punkt widzenia, często prowokujący długie dyskusje, co Paulowi bardzo odpowiadało. To, że Ramirez był oddany Honor, jedynie przyspieszyło rozwój ich znajomości, ale Paul podejrzewał, że nawet gdyby tak nie było, zostaliby przyjaciółmi.

Ramirez stanowił dziwną mieszankę — z jednej strony był tak twardy i szorstki, jak sugerował to jego wygląd, z drugiej był jednym z najłagodniejszych ludzi, jakich Tankersley w życiu spotkał. Z jednym wyjątkiem: gdy chodziło o Ludową Republikę Haven. Wyglądało to tak, jakby wszystkie negatywne uczucia Ramireza wydestylowały się i skoncentrowały na osiągnięciu jednego celu — zniszczenia Republiki Haven i wszystkiego, co jest z nią związane. Nazwać to obsesją byłoby lekką przesadą, ale tylko lekką.

Inaczej rzecz się miała z Susan Hibson, która nie podzielała ukierunkowanej nienawiści swego dowódcy, co nie znaczyło, że nie widziała w Republice zagrożenia. Była po prostu bojowo nastawiona do świata jako takiego, uważała, że aż roi się on od niesympatycznych instytucji i osób, które najlepiej zrobią, jeśli zostawiają w spokoju. Jak dotąd nie zdarzyło się, by ktoś dwa razy zaczepił Susan Hibson. Nie była służbistką i jej podkomendni darzyli ją lojalnością, ale także nieco się jej obawiali, bo organicznie nie znosiła durniów i dawała temu otwarcie wyraz, co nie zawsze było zdrowe dla oddziału. No i lepiej było nie sugerować jej, że istnieje coś niemożliwego do zrobienia dla jej Marines.

Różnice te mogły wynikać z odmienności fizycznej budowy — Hibson była o trzydzieści pięć centymetrów niższa od Ramireza; ledwie przekraczała dolną granicę wzrostu, jaką ustalił Korpus dla kandydatów. Jej budowa preferowała szybkość i zręczność, nie brutalną siłę. Natomiast ktoś, kto nosił specjalnie wykonaną na wymiar zbroję, bo w standardowe Ramirez po prostu się nie mieścił, nie musiał mieć odruchów psa obronnego. Hibson zaś, wyglądająca na małą i delikatną, musiała niejednokrotnie udowadniać tak sobie jak i innym, iż naprawdę nadaje się do wybranej profesji, nim zaczęto ją szanować.

Przy stoliku wyrósł przywołany gestem Ramireza kelner.

— Dla wszystkich to samo? — spytał pułkownik głębokim, acz dziwnie śpiewnym głosem: nigdy nie stracił akcentu i wymowy typowej dla San Martin.

Odpowiedział mu pomruk przytaknięć i przeczący ruch głowy McKeona.

— Pan Tremaine ma już dość piwa — oznajmił stanowczo, choć z uśmiechem, i dodał, widząc, że Scotty otwiera usta, by zaprotestować: — Dorośli mają przykre obowiązki, jak dajmy na to opieka nad nieletnimi. A porucznik Tremaine niedługo obejmie wachtę.

— Z całym szacunkiem, sir, ale to kupa… tego, nieuzasadnionych przesądów i uprzedzeń — sprzeciwił się obiekt troski wychowawczej. — My, młodzi, mamy lepszy metabolizm. W naszych organizmach alkohol rozkłada się znacznie szybciej i nie ma wpływu na koordynację czy inne działania. W przeciwieństwie do pewnych starych, to jest tego… starszych i zasłużonych oficerów.

— Coś mi się wydaje, młody człowieku, że spędzacie za dużo czasu z osobnikami w rodzaju bosmana Harknessa — odparował McKeon z błyskiem rozbawienia w oczach.

Tankersley zaś stłumił uśmiech — wszystkich obecnych zdążył nieźle poznać i polubić, ale nadal był zaskoczony stopniem poufałości McKeona i Tremaine’a poza służbą. Większość kapitanów, których znał, nie spędzała czasu z podwładnymi, a jeśli już im się zdarzyło, to nigdy nie pozwalali sobie na żarty, zwłaszcza z siebie. McKeon jednak potrafił zachowywać się naturalnie, nie nadużywając autorytetu z jednej i nie faworyzując nikogo z drugiej strony. Tankersley nie wiedział, jak mu się to udaje, i był pewien, że sam by tego nie potrafił, ale żywił także przekonanie, że spore znaczenie miał charakter Scotty’ego.

— Z całym szacunkiem, sir, ale nie ma pan racji — sprzeciwił się temat rozmyślań Paula. — Jedynie przypomniałem naukowo udowodnione fakty, sir.

— Pewnie, pewnie. — McKeon uśmiechnął się, tym razem otwarcie, i wzruszył ramionami. — No, dobrze: jeszcze jedno piwo dla porucznika Tremaine’a. Potem zostanie mu już tylko woda sodowa.

W jego głosie słychać było, że następnej dyskusji nie będzie, i Scotty skinął głową, lekko się uśmiechając. Kelner zanotował zamówienie i odszedł, Hibson zaś dopiła swoje piwo i westchnęła.

— Muszę stwierdzić, że cieszy mnie, iż sytuacja na dole wreszcie się uspokaja — stwierdziła, podejmując przerwany temat — ale żałuję, że plan Burgundy’ego się nie udał.

— Amen — przytaknął Ramirez.

McKeon skinął głową potakująco, nie odzywając się.

— A ja chyba nie żałuję — sprzeciwił się Tankersley, i widząc zaskoczenie pozostałych, dodał: — Co prawda życzę Youngowi wszystkiego co najgorsze, ale nie wpuszczenie go do Izby Lordów tylko pogorszyłoby sytuację.

— Z tego punktu widzenia masz rację — przyznał McKeon. — Poza tym kto by się spodziewał, że ten szmaciarz poprze wypowiedzenie wojny? Nie wierzę, żeby się zmienił, więc musi mieć w tym swój cel, ale przynajmniej wszarz chwilowo jest użyteczny. Na dodatek, gdyby go nie przyjęto do Izby Lordów, mogłoby to skomplikować sytuację Kapitan, kiedy sama w końcu tam trafi.

Paul przytaknął, z trudem zachowując powagę. Wszyscy obecni wiedzieli, że jest kochankiem Honor, i wszyscy byli jej przyjaciółmi, ale nikt się o tym nie zająknął. Wszyscy także, w tym i McKeon dowodzący od dawna własnym okrętem, mówili o niej albo „Kapitan”, albo „Skipper”.

— Ja też sądzę, że ma pan rację, sir — oznajmił poważnie Scotty. — Tylko nadal nie do końca rozumiem to całe zamieszanie w Izbie Lordów. Young odziedziczył tytuł earla, tak? W takim razie również i miejsce w izbie, prawda? Bo to się automatycznie wiąże.

— Tak i nie, Scotty… — Paul poczekał, aż kelner odejdzie, i upił łyk z nowego kufla. — Young, a raczej North Hollow, jest parem Królestwa tak długo, jak długo nie zostanie skazany za zdradę albo inną zbrodnię uznawaną za zdradę, jak tchórzostwo w obliczu wroga. Stał się nim automatycznie, dziedzicząc tytuł ojca w chwili jego śmierci jako najstarszy syn. Natomiast konstytucja daje lordom prawo odmowy przyjęcia kogoś do Izby niezależnie od tego, czy jest on parem czy nie, jeśli uznają, że nie nadaje się na jej członka. Od ponad stu standardowych lat co prawda nie było takiego przypadku, ale prawo nadal obowiązuje i jeśli dwie trzecie lordów zagłosowałoby w ten sposób, nawet królowa nic nie mogłaby na to poradzić. To właśnie próbował wykorzystać Burgundy, składając wniosek, by uznać earla North Hollow za niezdolnego do zasiadania w izbie z powodu „zademonstrowanego braku charakteru”.

Tremaine skinął głową, a Ramirez skrzywił się z niesmakiem. Był lojalnym poddanym Korony, ale nigdy nie dał się przekonać do zasady automatycznej gwarancji przywilejów jedynie na podstawie urodzenia. San Martin, nim została podbita przez Republikę Haven, miała co prawda herbową szlachtę, ale nie wpływową politycznie arystokrację.

Gdyby musiał, przyznałby, że arystokracja w większości dobrze służyła Gwiezdnemu Królestwu i to przez długie lata. Oraz że każdy system polityczny ma swoje mankamenty — w końcu zostało udowodnione niezliczoną ilość razy, że jeśli coś jest zarządzane przez ludzi, to ludzie na pewno znajdą sposób, by to coś regularnie pieprzyć. Natomiast zawsze był przeciwny zasadzie dziedziczenia wpływów politycznych, a poznanie prawdy o powodach i przebiegu konfliktu między Honor i Youngiem jedynie ten pogląd umocniło. Podobnie jak McKeon, Ramirez nie wierzył, by Young mógł się zmienić — gorszy już nie mógł być, a niemożliwe było, by stał się lepszy. A więc skurwysynek kombinował coś, na czym mógł prywatnie skorzystać. Świadomość, że może mu się to udać, była w równym stopniu wkurzająca, co fakt, że spora część Izby Lordów nadal próbowała uniemożliwić skuteczne prowadzenie wojny z Republiką. Według Ramireza była to głupota równie szkodliwa jak zdrada i jako taka winna być traktowana. To, że tak się nie działo, było kolejnym dowodem, iż system ten z założenia jest błędny.

Fakt: Kapitan też teraz była „arystokracja”. Znał też innych, którzy ciężko zapracowali na swe tytuły albo też udowodnili, że na nie zasługują, mimo iż dostali je w spadku. Takim osobom jak książę Cromarty, książę New Texas, earl White Haven czy baronowa Morncreek należał się szacunek — i Ramirez szanował ich szczerze i dobrowolnie. Byli też inni — nie tak wybitni, ale rozumiejący swoje obowiązki i próbujący najlepiej jak potrafią się z nich wywiązywać, jak książę Burgundy czy pięciu innych, którzy poparli jego wniosek, by mógł zostać poddany pod głosowanie. Niestety połączenie egoizmu i głupoty, dzięki którym rząd miał takie problemy z przegłosowaniem wypowiedzenia wojny, ponownie dały o sobie znać i wszarz został politykiem.

— …a rząd nie mógł poprzeć wniosku — ciągnął dalej Tankersley. — Na pewno myślano o tym, bo nikt się nie spodziewał, że North Hollow zacznie popierać wypowiedzenie wojny, ale gdyby rząd tak postąpił, opozycja podniosłaby wrzask pod niebiosa i tylko zaszkodziłoby to wnioskowi księcia Burgundy i niezależnych…

Ramirez przestał słuchać, a zaczął się rozglądać. Nie żeby nie zgadzał się z tym, co mówił Paul, ale nie znaczyło to, że musi mu się podobać polityczna rzeczywistość. A poza tym miał dość słuchania o tym, dlaczego rząd musiał obchodzić się jak z odbezpieczonym granatem z najgorszym śmieciem, jakiego spotkał. Świadomość, że takie gówno jak Young nadal jest ważne, przyprawiała go o niestrawność.

Jego uwagę zwrócił pewien dysonans wśród gości, po których prześliznął się wzrokiem. Nie mógł co prawda określić dokładnie, ale coś przyciągnęło jego uwagę do mężczyzny w cywilnym garniturze stojącego z oszronioną szklanką przy barze. Zmrużył oczy, bowiem coś mu się przypomniało, owo coś było jednak zbyt mgliste i nieuchwytne. Mogło być złudzeniem albo raczej zostało spowodowane pozycją, w jakiej tamten stał. Była teatralna i lekko wyzywająca, jakby przeznaczona specjalnie dla siedzących przy ich stoliku, choć mężczyzna także rozglądał się po gościach. Na moment ich oczy się spotkały — oczy obcego były obojętne i puste. Odwrócił się płynnie, a Ramirez wzruszył ramionami i skupił uwagę na rozmowie.

— …i dlatego Burgundy nie miał szans — zakończył Paul. — A szkoda, bo nazywają go, nie bez powodu, „Sumieniem Lordów”. Skoro zignorowano jego głos, znaczy to, że źle się zaczyna dziać w Izbie. Obawiam się także, że skoro North Hollow stał się użyteczny dla rządu, będzie go znacznie trudniej ruszyć.

— Rozumiem. — Tremaine upił łyczek piwa, starając się, by trunku starczyło na dłużej. — I nie podoba mi się to. I uważam, że skipper ma rację: on coś kombinuje. Czy ta prowojenna przemowa mogła mieć na celu uzyskanie wsparcia rządu, by mógł zasiąść w Izbie?

— To na pewno sensowne wyjaśnienie, ale… — Tankersley nagle urwał, wpatrując się w głąb sali.

Ramirez podążył za jego wzrokiem i uśmiechnął się szeroko. Od momentu połączenia z Królewską Armią przed trzystu standardowymi laty w Royal Manticoran Marine Corps nie używano stopnia „gunnery sergeant”. Nie przywrócono go także, gdy sto lat później Marines ponownie odłączyli się od wojsk lądowych. Tradycyjnie jednak najstarszy stopniem podoficer każdego kontyngentu pokładowego nazywany był „gunny”. A zbliżająca się do stołu rudowłosa, choć zaczynająca już siwieć sierżant major była najstarszym podoficerem w batalionie dowodzonym przez Ramireza na pokładzie HMS Fearles.

— Proszę, proszę: przecież to gunny Babcock! — powitał ją Ramirez.

Iris Babcock otrzymała wczesną wersję prolongu, toteż nie wyglądała młodo, ale nadal zachowała pełnię władz fizycznych i umysłowych, o czym mieli okazję przekonać się wszyscy, którzy mieli pecha ją zlekceważyć.

— Dobry wieczór pułkowniku, majorze, kapitanie. — Babcock z lekkim uśmiechem kolejno skinęła głową siedzącym przy stole według starszeństwa, a potem uśmiechnęła się szeroko, gdy Scotty zasalutował jej z łobuzerskim uśmiechem.

Pod wpływem Królewskiej Marynarki członkowie Korpusu nauczyli się tolerancji i swobody w sytuacjach pozasłużbowych, a jedynie zakamieniały mizantrop zdołałby spojrzeć bykiem na uradowanego Tremaine’a.

— Czemu zawdzięczamy ten zaszczyt, gunny? — spytał Ramirez.

— Jestem sierżantem majorem u majora Yestachenki dowodzącego kontyngentem u kapitana McKeona, sir. Wracałam właśnie na pokład Prince Adriana, gdy was zauważyłam. Ponieważ ani pana, ani major Hibson nie widziałam od czasu awansów, pomyślałam, że pogratuluję osobiście.

Ponieważ lokal był cywilny, często zdarzały się takie przypadkowe spotkania oficerów i podoficerów czy członków załóg. Ustanowiono nawet specjalne, nieoficjalne zasady zachowania na wypadek podobnych sytuacji. Nim jednakże Ramirez zdążył otworzyć usta, bipnął chronometr Tankersleya. Ten spojrzał, która godzina, i skrzywił się wymownie.

— Cholera! — westchnął z uczuciem. — Jest mi strasznie przykro, ale muszę lecieć. Za dużo spraw, za mało czasu. Miło było i mam nadzieję, że zobaczymy się później.

Dopił piwo, wstał i skinął głową Babcock, która w odpowiedzi przyjęła pozycję podobną do „spocznij”, i skierował się ku wyjściu. Wszyscy odprowadzali go wzrokiem, a Ramirez zauważył, że Iris Babcock uśmiecha się lekko, patrząc na plecy odchodzącego. Cóż, sierżant major także życzyła jak najlepiej Honor.

Nagle uśmiech zniknął z ust Babcock jak zdmuchnięty, a jej twarz przybrała wyraz, który Ramirez widział przedtem tylko raz: kiedy dotarli do bloku więziennego bazy Blackbird i zobaczyli, co zboczeńcy z Masady zrobili z jeńcami z Królewskiej Marynarki. Czysta nienawiść bijąca z oczu sierżant major zaskoczyła Ramireza, ale zamiast się obejrzeć, spytał cicho:

— Gunny?

Babcock spojrzała na niego i przesunęła wzrok za jego plecy. Odwrócił się i dostrzegł, że spogląda na mężczyznę przy barze, na którego on sam wcześniej zwrócił uwagę. Zmarszczył brwi i spytał cicho, ale stanowczo:

— Kto to jest, gunny? Bo widzę, że go znasz?

— Znam, sir — warknęła ponuro Babcock.

— Więc kto to jest, do cholery?! — spytał ostrzej, nadal jednak nie podnosząc głosu.

Pozostali spojrzeli na nich zaskoczeni wyrazem twarzy Babcock i jego tonem. A Ramirez ponownie prawie rozpoznał tajemniczego mężczyznę.

— Denver Summervale, sir — odparła Babcock.

Ramirez z sykiem wypuścił powietrze; elementy układanki złożyły się w całość. Siedząca obok niego Hibson zesztywniała, a McKeon nadal przyglądał się im wszystkim, nie rozumiejąc, o co chodzi.

— Co się dzieje, Thomas? — spytał wreszcie. — Kto to taki?

— Nie ma pan prawa wiedzieć, sir. — Ramirez zmusił się do odwrócenia twarzą do stołu. — To ścierwo takie jak Young, tylko że nie wasze, a nasze.

— Od dawna już nie nasze, sir — poprawiła cicho Hibson.

— Ale za długo był nasz, ma’am — zgrzytnęła Babcock. — Przepraszam, ma’am.

— Nie ma za co. Na pewno nie ma za co.

— Czy ktoś mógłby mi uprzejmie wyjaśnić, o co chodzi? — zaproponował kategorycznym tonem McKeon.

Ramirez uśmiechnął się bez cienia wesołości i wyjaśnił:

— Kapitan, urodzony Denver Summervale był niegdyś oficerem Royal Manticoran Marine Corps, sir. Był też i pozostał jakimś dalekim pociotkiem księcia Cromarty’ego. Ponad trzydzieści lat temu został oddany pod sąd wojenny i uznany winnym zabicia w pojedynku innego oficera Korpusu, za co został zdegradowany i usunięty ze służby wojskowej z zakazem powrotu na jakiekolwiek stanowisko w Królewskich Siłach Zbrojnych, sir.

— W pojedynku?! — zdumiał się McKeon.

Babcock zgrzytnęła zębami.

— Tak się to oficjalnie nazywało, sir — stwierdziła ze złością. — Zabił mojego porucznika, u którego byłam wtedy dowódcą plutonu. Pan Tremaine bardzo go przypomina, tylko że pan Thurston był jeszcze młodszy i znacznie bardziej naiwny. Okazało się, że jego rodzina miała wrogów, którzy zapłacili Summervale’owi, żeby go sprowokował do pojedynku i zabił. Summervale był zawodowym rewolwerowcem o dużej sławie i wszyscy w Korpusie wiedzieli, że zabija za pieniądze, ale niestety nikt mu tego nie udowodnił. A ja nie zdołałam przekonać porucznika Thurstona, że to zaplanowane morderstwo.

Na jej twarzy było prawie tyle żalu do samej siebie co nienawiści do Summervale’a. Uważała, że zawiodła młodziutkiego oficera, o którego miała się troszczyć i którego miała uczyć, i w pewien sposób miała rację.

— To nie była twoja wina — powiedział cicho Ramirez. — Wszyscy wiedzieliśmy, jaką skurwiel ma reputację; Thurston powinien był słuchać, co się do niego mówi, i zrozumieć, w co się pakuje.

— Ale nie zrozumiał, sir. Do samego końca był przekonany, że niechcący obraził to ścierwo. I dlatego pozwolił mu strzelić pierwszemu, biedny gówniarz! A Summervale trafił dokładnie tam, gdzie mu zapłacili, żeby trafił.

— Czego mu nigdy nie udowodniono — dodał Ramirez, na co Babcock prychnęła tylko pogardliwie. — Ale tak było… ja tak uważam i tak samo uważał sąd, skazując go na taką właśnie karę.

— Za późno dla pana Thurstona — szepnęła Babcock. — I kilkunastu innych… Przepraszam, sir. Nie powinnam była tak się zachować. Tylko że… zaskoczył mnie jego widok po tylu latach.

— Jak powiedziała major Hibson: nie ma za co przepraszać. Znałem całą sprawę, ale nie wiedziałem, że służyłaś wtedy pod Thurstonem. — Ramirez ponownie spojrzał przez ramię: obiekt ich rozmowy właśnie zapłacił i wychodził. — Nie słyszałem nic ani o nim, ani o tym, co porabiał przez ostatnie lata… A ty, Susan?… Gunny?

Hibson potrząsnęła przecząco głową, a Babcock powiedziała po namyśle:

— Nie, sir.

— Dziwne — mruknął Ramirez, marszcząc brwi.

Postanowił przy pierwszej okazji poinformować o spotkaniu wywiad Korpusu. Choć oficjalnie wszarz już dawno nie był „ich”, Korpus miał zwyczaj uważać na niegdyś swoje parszywe owce, tak na wszelki wypadek.

— Prawdopodobnie to po prostu zbieg okoliczności — dodał Ramirez — ale zastanawia mnie, co płatny rewolwerowiec, który może spodziewać się różnych nieprzyjemności od każdego Marine, który go rozpozna, robi nagle na pokładzie największej wojskowej stacji kosmicznej w systemie?



ROZDZIAŁ XVI

Honor Harrington wyprostowała ramiona i szumiąc spódnicą pomaszerowała wzdłuż łukowato sklepionego wiekowego korytarza, przekonując sama siebie, że nie wygląda jak ostatnia idiotka. Przez trzydzieści lat służby wojskowej nie miała na sobie sukni czy spódnicy, ba — nawet nie posiadała takiego stroju, bowiem go nie używała. I nigdy jej go nie brakowało, a to głównie dlatego, że nie dość, iż kiecki były niewygodne i niepraktyczne przy braku ciążenia lub w trakcie innych zajęć na pokładzie okrętu, to były równie nieużyteczne w czasie wolnym, a z mody wyszły ponad pięćdziesiąt lat temu. Spódnice i suknie okazały się jednak nadzwyczaj uparte i zamiast umrzeć śmiercią naturalną z zapomnienia wracały. Ostatnimi czasy nieśmiało reklamowane przez projektantów nie potrafiących zaproponować czegoś nowego a wygodnego, a noszone przez kretynki, które stać na wyrzucenie połowy garderoby tylko po to, by modnie wyglądać.

Niestety, na Graysonie sytuacja wyglądała dokładnie odwrotnie — tu kobiety w ogóle nie nosiły spodni. U mistrza ceremonii, gdy dowiedział się, że Honor nie posiada ani jednej sukni, spowodowało to gwałtowny atak paniki graniczącej z apopleksją.

Zaczęła od kategorycznej odmowy założenia tego curiosum, ale miała przeczucie, że jest na straconej pozycji. Dla połowy mężczyzn, których spotkała, poważnym problemem było już to, że kobieta została patronem. Perspektywa oglądania w świętej niemalże Sali Patronów kobiety w spodniach groziła buntem, a w przypadku co słabszych zdrowotnie konserwatystów zapaścią albo załamaniem nerwowym. Nawet „moderniści” mieli w tej kwestii tak mieszane uczucia, że ostatecznie Protektor Benjamin poprosił ją o ponowne rozważenie decyzji. Wtedy zrozumiała, że przegrała. Była to w sumie bzdura, ale czuła się głupio — niczym aktorka w dramacie kostiumowym. Co gorsza widziała, z jaką gracją noszą suknie tutejsze kobiety, i doskonale zdawała sobie sprawę, że nigdy im w tej sztuce nie dorówna. Zapamiętała jednak wykłady admirała Courvosiera dotyczące istotnej roli dyplomacji, przystąpiła więc do negocjowania warunków kapitulacji.

I dlatego maszerowała teraz wysokim, przestronnym korytarzem z kamiennych bloków, w którym jej kroki odbijały się słabym echem, przystrojona w długą suknię i z Nimitzem w objęciach, bo okazało się, że nie można zaopatrzyć tego przyodziewku w wyściełany naramiennik. Musiała też zwracać uwagę na długość kroków, żeby nie wyglądać tak dziwacznie, jak się czuła, i żeby nie zaplątać się w fałdy i nie rozciągnąć jak długa na kamiennej posadzce. Wszystko to razem niepomiernie ją irytowało.

Honor nie zdawała sobie sprawy z tego, że nie wygląda ani śmiesznie, ani dziwacznie. Suknia była dziełem najlepszej projektantki na planecie, a Honor nie miała dość doświadczenia w tej materii, by zorientować się, jak śmiały według lokalnych standardów to był projekt. Suknię wykonano z prostego, niczym nie ozdobionego białego jedwabiu, stanik zaś — z zamszu, nie z tradycyjnego brokatu — miał barwę ciemnej, klejnotowej wręcz zieleni. Strój podkreślił jej smukłą, muskularną sylwetkę, ciemne włosy i jasną cerę. Z jednej strony suknia przylegała do ciała, z drugiej spływała swobodnie, czyniąc zadość wymogom przyzwoitości, lecz nie ukrywając, że ubrana w nią kobieta porusza się z wdziękiem osoby wysportowanej.

Nie nosiła biżuterii — w tej kwestii zaparła się i nie ustąpiła — lecz na jej piersiach połyskiwała Gwiazda Graysona. To też było dziwne, gdyż w Królestwie Manticore nie noszono odznaczeń do cywilnych strojów. Nie znajdowała się jednak w Królestwie i nie była cywilem, niezależnie od tego, w co była ubrana. Patron na Graysonie nie tylko posiadał feudalną władzę, której zakres zaskoczyłby większość arystokracji Gwiezdnego Królestwa, ale także dowodził jednostkami wojskowymi bazującymi w swej domenie. A ona była jedynym żyjącym posiadaczem, a raczej posiadaczką najwyższego graysońskiego odznaczenia za odwagę.

Rozpuszczone włosy opadające do ramion i kremowo-szary treecat na ręku także mogłyby wywołać sprzeciw na większości planet. Zwłaszcza przynoszenie domowego zwierzątka na oficjalną uroczystość. Na Graysonie z tym akurat nie było problemu — wszyscy znali Nimitza i nikt nie traktował go jak „domowego zwierzątka”. Nikt też nawet nie zasugerował, by go ze sobą nie zabierała.

Korytarz zdawał się ciągnąć w nieskończoność, a pilnujący go członkowie Gwardii Patronów przyklękali na jedno kolano, gdy się do nich zbliżała. Honor powtarzała w myślach stosowne formułki, co zresztą bynajmniej jej nie uspokajało. Kiedy zgodziła się zostać patronką, była to formalność, o której prawdziwym znaczeniu nie miała pojęcia, a Domena Harrington istniała wyłącznie na papierze. Teraz tworzyły ją konkretne budynki i konkretni ludzie, jak też początki przemysłu i fakt, że stała się rzeczywistością, zmusił ją do formalnego stawienia się na Konklawe Patronów — albo raczej przed nim, jako że Konklawe stanowiło jedyne ciało władne osądzić jej przydatność i przyjąć ją lub odrzucić jako patronkę. Ona sama przyjęła obowiązki związane ze stanowiskiem polegającym na faktycznym rządzeniu życiem i dobrobytem poddanych. Były to władza i odpowiedzialność tak bezpośrednie i potężne, o jakich żaden arystokrata z Gwiezdnego Królestwa nawet nie marzył. Zrobiła co mogła, by dobrze przygotować się do sprawowania tej władzy, jak i do ceremonii, w której miała wziąć udział, ale w głębi ducha miała ochotę zawrócić i uciec jak najdalej się da.

Dotarła do olbrzymich drzwi nabijanych ćwiekami i wzmocnionych stalą. Prowadziły do Komnaty Konklawe i liczyły sobie prawie siedemset standardowych lat. W murze po obu stronach znajdowały się strzelnice ze stalowymi osłonami, a lewe skrzydło nadal nosiło ślady po kulach i odłamkach. Honor nie miała czasu poznać całej historii Graysona, ale ważniejsze wydarzenia zapamiętała, toteż stanęła i pochyliła głowę, oddając hołd uczestnikom wydarzenia, które upamiętniały. Do drzwi przymocowano tablicę zawierającą nazwiska Pięćdziesięciu Trzech i ich osobistych zbrojnych, którzy polegli w obronie Komnaty do ostatniego. Był to jeden z początkowych etapów wojny domowej — Wierni próbowali wziąć żywcem choć część patronów, by użyć ich jako zakładników. Zmasowanym uderzeniem pokonali Gwardię, a potem, nie mogąc sobie inaczej poradzić, wprowadzili na korytarz czołgi, rozstrzelali prawe skrzydło i rzucili do ataku piechotę. Dopiero druga kompania zdołała wedrzeć się do środka, a trzecia zdobyć pomieszczenie. Ale żadnego z patronów nie udało się wziąć żywego.

Ostatni gwardzista przyklęknął obok drzwi. Honor wyprostowała się, wzięła głęboki oddech i złapała za żelazną kołatkę. Dźwięk metalu uderzającego o metal rozległ się echem w korytarzu, po czym grube wrota uchyliły się powoli, wpuszczając coraz szerszą smugę światła. W progu stał mężczyzna z nagim mieczem, a za nim widać było amfiteatralnie ustawione w podkowę fotele, w których zasiadali patroni. Lamowany złotem uniform Strażnika Wrót był jeszcze większym anachronizmem niż jej suknia, za to miał — choć wojskowy krój, a na kołnierzu emblemat Biblii i miecza, czyli znak Protektora, nie zaś klucz Gwardii.

— Kto prosi Protektora o audiencję? — spytał strażnik.

— Nie proszę nikogo o audiencję — odparła czystym jak kryształ sopranem, wygłaszając formułkę, której dotąd nie wypowiedziała żadna kobieta. — Przybyłam na Konklawe, by zająć należne mi prawem miejsce.

— Jakim prawem należne? — Miecz zmienił położenie na gotowy do ciosu.

Honor dumnie uniosła głowę, a Nimitz powtórzył jej gest.

— Boskim, ludzkim i moim własnym.

— Ujawnij więc swe imię — polecił Strażnik.

— Jestem Honor Stephanie Harrington, córka Alfreda Harringtona, przybyła, by zasiąść jako patronka Harrington.

Mężczyzna zrobił krok do tyłu i opuścił miecz w formalnym salucie, uznając równorzędność władzy zebranych i Protektora.

— Wejdź zatem, by Konklawe Patronów mogło ocenić twą przydatność zgodnie z pradawnym prawem — oznajmił.

Honor minęła go, szumiąc suknią.

Jak na razie dobrze jej szło, ale teraz zaczynały się trudniejsze etapy, bowiem z racji, iż była kobietą, konieczne były pewne poprawki stylistyczne w starych formułach. To, że technicznie rzecz biorąc, była poganką, spowodowało, że musiano wprowadzić zmiany nie tylko językowe. Ale stojąc na środku wielkiej sali, wiedziała, że nie ma już odwrotu. Siedzący przyglądali się jej w milczeniu, dopóki olbrzymie odrzwia nie zamknęły się z zadziwiająco stłumionym hukiem. Strażnik Wrót przeszedł obok niej i przyklęknął przed tronem Benjamina IX Protektora Graysona, opierając ostrze miecza o kamienną podłogę. Był to Miecz Stanu — ceremonialna, choć w pełni nadająca się do użytku zabytkowa broń biała.

— Przedstawiam Waszej Wysokości i całemu Konklawe Honor Stephanie Harrington, córkę Alfreda Harringtona, przybyłą, by zająć należne jej miejsce wśród patronów — oznajmił.

Benjamin Mayhew skinął z powagą głową i długą chwilę przyglądał się w milczeniu Honor, po czym przeniósł wzrok na rzędy siedzących.

— Patroni — jego głos zabrzmiał czysto i donośnie w akustycznej sali — kobieta ta twierdzi, że ma prawo zasiadać między wami. Czy ktokolwiek uważa, że nie ma do tego prawa?

Cisza zapanowała absolutna, a Honor sprężyła się wewnętrznie. Pytanie bowiem nie było zwykłą formalnością, lokalni reakcjoniści byli znacznie bardziej reakcyjni niż ci na innych planetach, a praktycznie wszystkie radykalne zmiany społeczne zaczęły się dzięki niej. Większość obywateli planety akceptowała te zmiany, choć z rozmaitym stopniem entuzjazmu, za to ci, którzy byli im przeciwni, krytykowali je zażarcie i z całego serca. Po przylocie miała okazję zapoznać się z ich pełną goryczy, a czasami jadu retoryką. Nie ulegało wątpliwości, że wielu chciałoby skorzystać z okazji i podważyć prawo kobiety do bycia patronem. Pytanie tylko, czy ktoś spośród obecnych się na to odważy.

Cisza przedłużała się — najwyraźniej nikt się nie odważył.

Benjamin skinął głową.

— Kto uważa, że ma takie prawo? — spytał. Odpowiedziało mu zbiorowe i dudniące, choć średnio zgrane „tak”. Nie wszyscy obecni je wypowiedzieli, ale nikt się nie sprzeciwił i Mayhew uśmiechnął się ponownie, spoglądając na nią.

— Równi tobie potwierdzili twoje prawo, lady Harrington — oznajmił. — Zajmij więc miejsce między nimi!

Pozostali obecni wstali, a Honor weszła po szerokich i niskich stopniach na drugi rząd siedzeń i stanęła bezpośrednio przed Protektorem. Przed jego tronem położono dwie poduszki z welwetu — na jednej posadziła Nimitza, na drugiej klęknęła, co nie było wcale takim łatwym zadaniem, biorąc pod uwagę długość sukni. Ponieważ dworski ukłon i przyklęk były dla niej niemożliwą do opanowania sztuką, zdecydowali wspólnie z Protektorem, że po prostu uklęknie jak mężczyzna. Ponownie nikt się nie odezwał, choć sądząc z odgłosu nerwowo przesuwanych stóp, nie wszystkim przypadło to do gustu. Strażnik Wrót podszedł do Protektora i podał mu Miecz Stanu. Mayhew ujął go za klingę, podając Honor rękojeść, na której położyła dłonie. Zaskoczona stwierdziła, że lekko drżą. Protektor uśmiechnął się lekko, dodając jej otuchy.

— Honor Stephanie Harrington — powiedział cicho, lecz wyraźnie — czy jesteś gotowa w obecności zebranych patronów planety Grayson złożyć przysięgę lenną Protektorowi i Ludowi planety Grayson, klnąc się na Boga i Jego Święty Kościół?

— Jestem, Wasza Wysokość, ale mogę to zrobić tylko pod dwoma warunkami — odparła, zabierając dłonie z rękojeści.

Mayhew skinął przyzwalająco głową — doskonale wiedział, co nastąpi, jako że brał udział w długich i skomplikowanych rozmowach jak załatwić ten problem.

— Twoim prawem jest wnieść warunki do przysięgi lennej, tak jak prawem tego Konklawe jest je odrzucić i odmówić ci prawa do zostania patronem, jeśli obecni uznają owe warunki za obraźliwe — uprzedził. — Zgadzasz się na ich osąd?

— Zgadzam się, Wasza Wysokość.

— W takim razie podaj pierwszy warunek.

— Jak Wasza Wysokość wie, jestem także poddaną Korony jako obywatelka Gwiezdnego Królestwa Manticore, par tegoż Królestwa i oficer Królewskiej Marynarki. Mam w związku z tym określone obowiązki, których nie mogę zlekceważyć, chcąc pozostać osobą honoru. Nie mogę opuścić państwa, w którym się urodziłam, ani złamać przysięgi złożonej królowej, nawet gdybym musiała przez to zrezygnować z zostania patronem. Nie mogę więc złożyć przysięgi lennej Graysonowi, nie zastrzegając sobie prawa, by móc wypełniać równocześnie wcześniejsze ślubowanie wierności mojej królowej.

Mayhew ponownie skinął głową, spojrzał na zebranych i spytał:

— Patroni, sądzę, iż jest to słuszne i honorowe oświadczenie, ale osąd w takich sprawach należy do was. Czy ktokolwiek sprzeciwia się prawu tej kobiety do władania domeną na Graysonie pod podanym przez nią warunkiem?

Odpowiedziała mu cisza, zwrócił się więc ponownie do Honor:

— A drugi warunek?

— Nie jestem członkiem Kościoła Ludzkości Uwolnionej, Wasza Wysokość. Szanuję jego doktrynę i nauki — odparła; było to prawie zgodne z prawdą, jeśli nie liczyć paru drobiazgów takich jak traktowanie kobiet — ale nie jestem waszej wiary.

— Rozumiem. — Głos Protektora zabrzmiał poważniej.

Kościół nauczył się, po niezwykle kosztownej lekcji, trzymać się z dala od polityki, ale Grayson pozostał jednak teokratycznym światem.

Akt o Tolerancji legalizujący inne wyznania miał zaledwie sto lat, a patronem nigdy nie został ktoś nie należący do Kościoła. Protektor spojrzał na siwego mężczyznę stojącego po prawej stronie. Wielebny Julius Hanks, duchowy przywódca Kościoła Ludzkości Uwolnionej, był już stary, ale zachował podziwu godny rozsądek i trzeźwość umysłu. Ubrany był jak zwykle w prosty, czarny strój uzupełniony tradycyjną kapłańską koloratką, kontrastujący z bogactwem strojów reszty obecnych.

— Warunek ten tyczy spraw wiary, więc osąd należy do wielebnego. Co Kościół na to?

Hanks położył dłoń na głowie Honor, ale nie był to pełen wyższości gest typowy dla większości duchowieństwa. Honor jako osoba wierząca niezbyt głęboko nie żywiła do kleru szczególnego szacunku, ale od pierwszego spotkania była pod wrażeniem uczciwości i głębokiej wiary Hanksa. Teraz wielebny uśmiechnął się do niej i powiedział:

— Lady Harrington, mówisz, że nie jesteś naszej wiary. Różne są drogi i sposoby Boga. Czy wierzysz w Boga?

Ktoś syknął, słysząc coś, co uznał za herezję, ale nie ośmielił się odezwać.

— Wierzę.

— Czy jako patronka będziesz strzegła i broniła prawa swoich ludzi do czczenia Boga w sposób, jaki nakazują im ich przekonania religijne i serca?

— Będę.

— Czy będziesz szanowała i chroniła świętość i nienaruszalność naszej wiary tak jak swojej?

— Będę.

Hanks kiwnął głową i zwrócił się do Protektora.

— Wasza Wysokość, ta kobieta, choć nie jest naszej wiary, przyznała się do tego uczciwie i dobrowolnie, nie próbując żadnego oszustwa. Co więcej, swym zachowaniem udowodniła, że jest człowiekiem szlachetnym i prawym, ryzykowała życie i odniosła poważne rany, broniąc nie tylko naszego świata, ale i Kościoła, a przecież nie miała takiego obowiązku. Powiadam zatem wszystkim obecnym — tu spojrzał na zebranych, przybierając bardziej kaznodziejski ton — iż Kościół przyjmuje tą niewiastę jako swego obrońcę. Nieistotne jest, w jakim wyznaniu wypełnia ona wolę Bożą w życiu doczesnym, gdyż Bóg zawsze rozpozna swoich.

Odpowiedzią była absolutna cisza. Hanks przez długą chwilę pozostał na miejscu, spoglądając wymownie na zebranych, nim cofnął się na dotychczas zajmowane miejsce z boku tronu.

Mayhew znów spojrzał na Honor.

— Twoje warunki zostały wysłuchane i przyjęte tak przez władze świeckie, jak religijne planety Grayson, Honor Stephanie Harrington. Czy przysięgniesz, że są to jedyne zastrzeżenia, jakie nosisz w sercu, duszy i umyśle?

— Przysięgam, Wasza Wysokość.

— W takim razie wzywam cię do złożenia przysięgi lennej.

Honor posłusznie położyła dłonie na rękojeści miecza.

— Czy ty, Honor Stephanie Harrington, córka Alfreda Harringtona, jesteś gotowa z zachowaniem podanych warunków złożyć przysięgę lenną Protektorowi i Ludowi planety Grayson?

— Jestem gotowa.

— Czy przysięgasz służyć wiernie Protektorowi i Ludowi planety Grayson?

— Przysięgam.

— Czy przysięgasz przed Bogiem i Konklawe przestrzegać, zachowywać i bronić konstytucji planety Grayson, bronić i prowadzić swych ludzi tak jak własne dzieci? Czy przysięgasz dbać o nich w czasie pokoju, a przewodzić im w czasie wojny i rządzić nimi zawsze sprawiedliwie i miłosiernie w zgodzie z mądrością daną od Boga?

— Przysięgam.

— Przyjmuję twoją przysięgę, Honor Stephanie Harrington, i jako Protektor planety Grayson przysięgam odpłacić obroną za obronę, sprawiedliwością za sprawiedliwość i zemstą bez litości za złamanie przysięgi, tak mi dopomóż Bóg.

Prawą dłonią zakrył jej dłonie i na moment ścisnął je. Następnie cofnął rękę, oddał miecz Strażnikowi i odebrał od Hanksa złoty łańcuch. Rozwinął go ostrożnie i zawiesił na szyi Honor, układając starannie, by złoty klucz patrona znalazł się pod Gwiazdą Graysona. Potem wstał i ujął jej dłoń.

— Powstań, lady Harrington, patronko Harrington! — oznajmił głośno.

Wykonała polecenie, w ostatnim momencie przypominając sobie o podciągnięciu sukni, by na nią nie nadepnąć. Odwróciła się twarzą ku zebranym i od ścian sali odbił się echem głośny wyraz ich akceptacji.

Zarumieniona Honor, przysłuchując się owacji, doskonale zdawała sobie sprawę, że kryją się za nimi nadal pewne opory i niezadowolenie. Ale wiedziała także, że ci, którzy szczerze wiwatowali, zdołali wznieść się ponad tysiąc lat tradycji i zakorzenione uprzedzenia, przyjmując do swego grona kobietę. Co prawda zrobili to głównie pod presją swego władcy i błyskawicznego rozwoju wydarzeń, nad którym już nie panowali. Wielu nadal było wrogo do niej nastawionych nie tylko jako kobiety, ale przede wszystkim obcej, pochodzącej spoza planety agentki będącej symbolem wszystkich tych przerażających zmian. Zdołali jednakże wznieść się ponad uprzedzenia, a ona ze swej strony składała przysięgę naprawdę w jak najlepszej wierze.

Nimitz wstał na tylne łapy i poklepał ją chwytną przednią łapą po udzie, toteż wzięła go w ramiona, co wywołało kolejną, głośniejszą i tym razem całkowicie spontaniczną owację. Treecat uniósł dumnie łeb i napuszył się tak, że zebrani zaczęli się śmiać, nie przerywając aplauzu. Honor uśmiechnęła się szeroko i uniosła go wyżej.

Niespodziewanie poczuła na ramieniu lekkie dotknięcie — obok stał Strażnik Wrót, podając jej na zgiętej lewej ręce Miecz Stanu rękojeścią do przodu. Zgrabne przejęcie nawet tak fachowo podanej broni, jeśli ma się na ręce treecata, nie jest rzeczą łatwą, ale tym razem Nimitz okazał zaskakujące współdziałanie — wdrapał się na jej ramię, nie używając pazurów, i usadowił się tam, balansując i opierając się chwytną łapą o szczyt jej głowy dla podtrzymania równowagi. Dzięki temu zdołała bez niezgrabności odebrać podany miecz.

To także nie miało precedensu — Domena Harrington jako najnowsza powinna być najmniej ważna, jej patron zaś powinien zajmować miejsce na szarym końcu najdalszego rzędu foteli. Ale patronka Harrington nosiła Star of Grayson, a osoba odznaczona tym orderem automatycznie zostawała Championem Protektora, choć Honor w chwili dekoracji nie miała o tym pojęcia. Trzymając delikatnie broń i mając nadzieję, że Nimitz nie straci nagle równowagi, podeszła do rzeźbionego, drewnianego biurka ozdobionego jej herbem jako protektorki i skrzyżowanymi mieczami — symbolem Championa i odetchnęła z ulgą, gdy Nimitz zeskoczył z gracją na jego blat. Usiadł wyprostowany, zawijając wokół siebie ogon i znieruchomiał niczym dostojny posąg treecata w pełnej krasie. Honor umieściła Miecz Stanu w przygotowanych, wyściełanych uchwytach i siedzący dotąd za biurkiem w fotelu Protektora starszy mężczyzna o pooranej zmarszczkami twarzy wstał, skłonił się i podał jej delikatnie rzeźbioną i okutą srebrem długą, cienką laskę.

— Skoro zajmuje pani należne prawem miejsce, lady Harrington, oddaję oznakę mego urzędu i poddaję swe postępowanie pod pani osąd — oznajmił uroczyście Howard Clinkscales.

Honor oburącz ujęła laskę zarządcy i uśmiechnęła się znacznie cieplej, niż wymagał tego protokół. Benjamin Mayhew dokonał doskonałego wyboru, mianując Clinkscalesa jej zarządcą, jako że był to jeden z najuczciwszych mieszkańców Graysona. A także, co być może było ważniejsze, jeden z najbardziej konserwatywnych i mających największe zastrzeżenia do zmian wprowadzanych przez Protektora, o czym wszyscy doskonale wiedzieli. To, że zgodził się zostać jej zarządcą, przyczyniło się do umocnienia jej pozycji bardziej niż cokolwiek innego.

— Twoje postępowanie nie wymaga oceny — powiedziała, oddając mu laskę. — Ani ja, ani nikt nie wychwali twego postępowania tak, jak na to zasługuje.

Przy ostatnim zdaniu Clinkscales wytrzeszczył oczy, nie mogąc ukryć zaskoczenia, bowiem Honor dodała je od siebie.

— Dziękuję, milady — wymamrotał i skłonił się głębiej niż za pierwszym razem, ponownie ujmując laskę zarządcy.

Honor stanęła przed fotelem, który poprzednio zajmował, on zaś przeszedł i zatrzymał się przed stojącym po prawej. Równocześnie odwrócili się twarzami ku Konklawe, a Julius Hanks podszedł do tronu Protektora.

— A teraz, moi panowie… i pani… — wielebny odwrócił się i uśmiechnął do niej promiennie — poprośmy Boga, by pobłogosławił dzisiejsze deliberacje.



ROZDZIAŁ XVII

Paul Tankersley zakończył ostatni tego dnia raport i z westchnieniem ulgi wrzucił go do pojemnika z napisem „sprawy załatwione”. Odkąd Honor odleciała, życie wydawało się znacznie nudniejsze, choć admirał Cheviot był, zdaje się, zdeterminowany zrobić co tylko zdoła, by najnowszy zastępca dowódcy HMS Hephaestus nie rozpił się do cna po wyjeździe ukochanej.

Paul uśmiechnął się ponuro i na wszelki wypadek sprawdził, czy czegoś nie przeoczył. Jako jedyny zastępca dowódcy stacji Hancock miał za zadanie tak zajmować się codziennymi szczegółami funkcjonowania stacji, by dowódca nie zauważył, że ktokolwiek musi się nimi zajmować. Uważał, że skoro wywiązuje się z tego zadania bez zastrzeżeń, to jest przygotowany do pełnienia obecnych obowiązków.

Mylił się — co prawda był jednym z dziewiętnastu zastępców i jednym z kilku zajmujących się konstrukcjami okrętowymi, ale zakres jego obowiązków był bez porównania większy niż na stacji Hancock. Odpowiadał za budowę trzech dreadnaughtów i jednego superdreadnoughta, nie licząc napraw i modernizacji odbywających się równocześnie w podległym mu sektorze olbrzymiej stacji. Pierwszy raz w karierze tak naprawdę zdał sobie sprawę ze skali rozbudowy i modernizacji podjętej przez Royal Manticoran Navy.

Stwierdził, że załatwił wszystkie sprawy oznaczone jako najważniejsze, i wyłączył komputer. Wcześniej nagrał na wszelki wypadek swój rozkład zajęć na resztę wieczoru, gdyby okazało się, że jest jednak do czegoś niezbędny. A potem wstał i przeciągnął się. I spojrzał na chronometr — wachtę skończył trzy kwadranse temu, ale ponieważ spodziewał się, że papierki zajmą mu więcej czasu, umówił się z Ramirezem na piwo i strzałki w „Dempsey’s Bar” znacznie później. Thomas pojawi się tam dopiero za godzinę. Paul uznał, że może zacząć wieczór piwny wcześniej i samotnie. Abstynencja i tak nic by nie pomogła — Thomas Ramirez miał niesamowicie celne oko w każdej sytuacji.

Była środa, a więc lokal „znajdował się” na Gryphonie, a ponieważ na południowej półkuli tej planety panowała akurat zima, za zamkniętymi oknami szalała zadymka, na oknach był szron, a w głównym kominku płonęła radośnie zaskakująco realistyczna holoprojekcja trzaskających wesoło bierwion.

Rozmowy były przyciszone — ludzie instynktownie reagowali tak, jakby znaleźli się w jedynej oazie ciepła i spokoju w okolicy, jakby za oknami naprawdę panował chłód, i Paul poczuł pierwsze oznaki prawdziwego odprężenia. Zamówił drugie piwo — Old Tilmana warzonego na Sphinxie, którego spróbował za namową Honor i polubił z uwagi na głęboki, czysty smak. Jeśli nie będzie się spieszył, powinien dopić je akurat, gdy pojawi się Thomas.

Upił łyk i zdziwiony odwrócił głowę, gdy na sąsiednim stołku usiadł nieznajomy mężczyzna. W lokalu nie było dużo gości, a przy barze znajdowało się wiele wolnych miejsc, gdyż większość siedziała przy stolikach lub w zacienionych alkowach. Zdziwiło go, że mężczyzna nie wybrał bardziej odosobnionego miejsca, ale być może nie lubił samotności.

— Podwójną standardową whisky, czystą — zamówił przybysz i Paul prawie uniósł brwi: na Manticore destylowano wiele dobrych gatunków tego trunku, ale nadal istnieli koneserzy preferujący ziemską whisky.

Tyle że nie było ich wielu, bo była to nader kosztowna przyjemność, a ten smukły blondyn nie wyglądał na należącego do naprawdę bogatych obywateli Gwiezdnego Królestwa. Ubrany był dobrze, ale ani krój, ani materiał nie wskazywały na wielkie pieniądze. Cóż, najwyraźniej wygląd był mylący…

Barman podał mu zamówiony trunek, mężczyzna upił drobny łyczek i rozejrzał się po lokalu. Łokieć oparł na wypolerowanym barze, trzymając szklaneczkę z niedbałą gracją i rozglądając się prawie z arogancją po gościach. Coś w nim nie dawało Paulowi spokoju — nie był w stanie powiedzieć co, ale czuł, że jeżą mu się włosy na karku. Miał ochotę wstać i odejść, ale byłby to nieuzasadniony i nieuprzejmy gest, więc skoncentrował się na piwie, zły na siebie za nadwrażliwość. Gdyby nie ona, odszedłby spokojnie, nie przejmując się, czy urazi tego jegomościa czy nie.

Minęła minuta, potem druga — mężczyzna odstawił pustą szklaneczkę na bar ruchem pełnym zdecydowania i Paul zaczął mieć nadzieję, że sobie pójdzie. Tak się jednak nie stało.

— Kapitan Tankersley, prawda? — spytał chłodno z arystokratycznym akcentem pasującym do upodobań alkoholowych.

Zachowywał się uprzejmie, ale pod tą uprzejmością kryło się coś jeszcze.

— Obawiam się, że ma pan nade mną przewagę — odparł zapytany wolno.

Mężczyzna uśmiechnął się.

— Nie dziwi mnie to: w końcu pańska twarz po bitwie o Hancock często pojawiała się w wiadomościach, podczas gdy ja… — wzruszył ramionami jakby dla podkreślenia własnego znikomego znaczenia.

Paul zmarszczył brwi — fakt, kilka razy dał się złapać dziennikarzom, którzy zaczęli na niego polować, gdy zorientowali się, że coś go łączy z Honor, ale nie sądził, że to wystarczy, by obcy rozpoznawali go w barach.

— Tak naprawdę to chciałem panu powiedzieć, że jestem pełen uznania dla pana za to, co zrobił pan w systemie Hancock — dodał mężczyzna.

— Niech pan nie wierzy w to, co podają dzienniki. Siedziałem jedynie w bazie remontowej i miałem nadzieję, że admirałowi Sarnowowi i kapitan Harrington uda się powstrzymać przeciwnika od rozstrzelania jej i mnie na drobne kawałki.

— Aha. No tak. — Natręt dał znak barmanowi, żeby podał mu jeszcze raz to samo, i spojrzał na Tankersleya. — Pańska skromność jest godna pochwały, kapitanie Tankersley. Wszyscy naturalnie znamy wyczyny lady Harrington.

Słowo „wyczyny” i sposób, w jaki je wypowiedział, zirytowały Paula. Upił solidny łyk piwa, ogarnięty nagłą ochotą dopicia go jak najprędzej i wyjścia. Zaczynał podejrzewać, że ma do czynienia z kolejnym dziennikarzem, tyle że mądrzejszym niż większość. Ale także nastawionym nieprzychylnie do Honor. Tym ważniejsze więc było, by szybko się oddalić, ale tak by nie wyglądało to na ucieczkę.

— Prawdę mówiąc, byłem zaskoczony, a nawet pełen podziwu, gdy dowiedziałem się, jaki był stosunek sił — dodał mężczyzna. — Trzeba dużo odwagi i samozaparcia, by walczyć z tak przeważającym wrogiem, zamiast wycofać się, by uratować własnych ludzi.

— Cieszę się, że tak postąpiła: inaczej nie byłoby mnie tu — odrzekł Paul i omal nie ugryzł się w język: powinien już się nauczyć, że jedynym (oprócz morderstwa) skutecznym sposobem na dziennikarza jest trzymać gębę na kłódkę i ignorować go.

Każde inne zachowanie jedynie natręta zachęcało, a to, co mu człowiek mówił, znaczyło znacznie mniej niż to, że mówił. Później zaś pismak mógł przekręcić sens wypowiedzi, tak by pasowała do jego zamysłu.

— Można to i tak ocenić. Oczywiście wielu jej podwładnych tu nie ma, prawda? Być może gdyby wcześniej wydała rozkaz rozproszenia, więcej ludzi by przeżyło. No, ale trudno spodziewać się, by jakikolwiek oficer dobrze wypełniał swe obowiązki czy też zdobył tak imponujące odznaczenia jak lady Harrington, nie poświęcając przy okazji jakiejś tam, w sumie drobnej części swoich podkomendnych.

Paul poczuł przypływ złości — rozmówca przestawał udawać obojętnego. Tak w słowach, jak i w głosie zaczynała przebijać złośliwość, zbyt celna, by mogła być dziełem przypadku. Spojrzał nieprzychylnie na rozmówcę i odparł chłodno:

— Nie słyszałem, by kapitan Harrington kogokolwiek poświęciła przy jakiejkolwiek okazji. Jeśli insynuuje pan, że ryzykowała życiem załogi dla zyskania sławy, to oświadczam, że uważam takie twierdzenia za równie kłamliwe co obelżywe!

— Doprawdy? — w oczach mężczyzny błysnęła dziwna satysfakcja. — Nie miałem zamiaru pana obrazić, kapitanie Tankersley. I w rzeczy samej nie wierzę, by lady Harrington poświęciła kogokolwiek dla sławy. Nie… nigdy nie zamierzałem sugerować czegoś podobnego. Natomiast, przyznaję, że nadal wydaje mi się… dziwną decyzja ryzykowania zniszczeniem wszystkich okrętów w obronie jednej bazy remontowej. Można by nazwać ją wątpliwą, niezależnie od wyniku, i człowiek nie może powstrzymać się od podejrzeń, czy przypadkiem lady Harrington nie miała innego poza poczuciem obowiązku powodu, by tak długo walczyć z tak przeważającymi siłami wroga. Osiągnęła cel, ale rodzi się pytanie, dlaczego próbowała i dlaczego przy okazji zginęło tylu ludzi, skoro już wiedziała, że do systemu przybyły posiłki w postaci okrętów admirała Danislava?

W umyśle Paula odezwały się dzwonki alarmowe wywołane zmianą tonu rozmówcy — to już nie była zawoalowana złośliwość: była czysta i ostra, wyrafinowaniem t przypominająca zabawę kota z myszą. Nie spotkał dotąd nikogo, kto samą intonacją głosu zdołałby nadać uprzejmej w zasadzie treści tak wredną wymowę. Większość komentatorów obrzucających Honor błotem do pięt mu nie dorastała. Musiał mieć osobiste powody, bo zbyt otwarcie to robił. Zdrowy rozsądek nakazywał Paulowi jak najszybciej zakończyć rozmowę. Tylko że ostatnio nasłuchał się zbyt wielu mniej lub bardziej zawoalowanych oszczerstw czy kłamstw dotyczących Honor, by móc to zrobić.

— Kapitan Harrington działała zgodnie z własnym rozumieniem sytuacji i ciążącymi na niej obowiązkami — oznajmił lodowato, nie kryjąc groźnego błysku w oczach. — Jej postępowanie doprowadziło do zniszczenia lub zdobycia wszystkich okrętów wroga, z którymi walczyła jej Grupa. Biorąc to pod uwagę, nie dostrzegam niczego „dziwnego” czy „wątpliwego” w jej postępowaniu.

— W czym przecież nie ma absolutnie niczego dziwnego — uśmiechnął się fałszywie mężczyzna, widząc, jak Tankersley sztywnieje. — Ma pan całkowitą rację co do ostatecznego wyniku: w końcu uratowała bazę remontową wraz z całą załogą. W tym i pana.

— Co właściwie pan sugeruje? — warknął Paul.

Zdawał sobie sprawę, że stał się ośrodkiem zainteresowania wszystkich gości. Zaskoczony był łatwością i szybkością, z jaką rozmowa przerodziła się w publiczną konfrontację, oraz umiejętnościami prowokatorskimi adwersarza. To nie miał prawa być przypadek, ale ta świadomość była bez znaczenia. Przestał się hamować.

— Jedynie to, że jej uczucia do pana, powszechnie zresztą znane wszystkim, którzy potrafią czytać, mogły mieć wpływ na podjęte przez nią decyzje — wycedził pogardliwie mężczyzna. — Bez wątpienia to strasznie romantyczne, ale trudno powstrzymać się przed pytaniem, czy skłonność do poświęcenia kilkunastu tysięcy ludzi tylko po to, by uratować jednego mężczyznę, jest naprawdę pożądaną cechą u oficera. Uważa pan, że jest, kapitanie?

Paul Tankersley zbielał — nie zbladł, lecz zbielał ogarnięty wściekłością. Powoli wstał, jak ktoś, kogo tylko mały kroczek dzieli od użycia siły, dlatego porusza się nader ostrożnie, kontrolując każdy swój ruch. Przeciwnik był wyższy i wyglądał na dobrze zbudowanego mimo pozorów chudości, ale Paul nie miał wątpliwości, że może stłuc go na kwaśne jabłko. I miał na to ogromną ochotę. Ale wewnętrzny alarm wył rozpaczliwie, przebijając się nawet przez czerwoną mgłę przesłaniającą szczegóły wszystkiego, na co patrzył. Wszystko działo się zbyt szybko i gwałtownie, ale choć nie miał pojęcia, dlaczego tamten go prowokował, wyczuwał, że jeśli da się ponieść wściekłości, ściągnie na siebie niebezpieczeństwo.

Wziął głęboki oddech, walcząc z nieodpartą ochotą, by zetrzeć złośliwy uśmieszek z gęby rozmówcy i przy okazji zdefasonować rzeczoną gębę. Choć nie był w stanie jasno myśleć i świadomie nie zdał sobie sprawy, że tamten celowo go prowokuje, instynkt samozachowawczy zadziałał. Przez moment stał jeszcze, po czym odwrócił się, by odejść. Nie docenił przeciwnika — tamten także wstał i oznajmił pogardliwie na tyle głośno, by słychać go było w całym lokalu:

— Niech mi pan powie, kapitanie Tankersley: naprawdę jest pan takim dobrym jebaką, że aż gotowa była stracić wszystkie okręty by pana uratować? Czy po prostu była tak zdesperowana, żeby ją rżnął ktokolwiek?

Nagłe chamstwo przeważyło. Paul obrócił się na pięcie i z całkowicie obojętną twarzą uderzył oburącz. Oba ciosy trafiły nim tamten zdążył drgnąć. Paul Tankersley miał czarny pas w corp de vitesse: w ostatniej chwili zdążył zmniejszyć siłę ciosów, by nie były śmiertelne. Pierwszy trafił w brzuch, składając przeciwnika w pół, drugi, wyprowadzony z dołu, wylądował na szczęce i wyprostował go niczym strunę. Siła drugiego uderzenia wyrzuciła go w powietrze — młócąc rozpaczliwie rękoma, wpadł między stołki, uderzył plecami o kontuar i osunął się po nim z jękiem na podłogę; znieruchomiał na czworakach.

Paul nie bardzo wiedział, dlaczego nie dopadł go i nie wykończył kolejnym uderzeniem. Wszyscy obecni zamarli, obserwując jęczącego i trzymającego się jedną ręką za zakrwawioną twarz mężczyznę. Ten przestał jęczeć, opuścił dłoń i nie wstając z klęczek, poszukał wzrokiem Tankersleya. Potem wypluł złamany ząb wraz z krwią, otarł zakrwawione usta i wybełkotał pełnym nienawiści głosem:

— Uderzyłeś mnie! — W jego oczach błysnęło szaleństwo. — Uderzyłeś mnie!

Paul zrobił krok ku niemu, nim zdążył pomyśleć co robi, ale tamten nawet nie drgnął.

— Jak śmiałeś podnieść na mnie rękę?! — W oczach i głosie pobitego nienawiść i zdziwienie walczyły o lepsze z szaleństwem.

Paul powstrzymał się w ostatniej chwili przed pogardliwym splunięciem. Odwrócił się i zamarł, słysząc za plecami:

— Nikt bezkarnie nie będzie mnie bił, Tankersley! Zapłacisz mi za to… żądam satysfakcji!

Cisza na sali stała się śmiertelna. Do Tankersleya dotarło, w co dał się wrobić. Powinien był to zrozumieć wcześniej, ale był za bardzo rozwścieczony. A była to zaplanowana i doskonale przeprowadzona zasadzka, w którą dał się złapać. Jedyne, czego przeciwnik nie przewidział, to tego, że weźmie po pysku, ale i to pasowało do jego planów. Chciał go sprowokować, by móc wyzwać na pojedynek — i zrobił to doskonale.

A Paul Tankersley, który nie stoczył w życiu żadnego pojedynku, wiedział, że nie ma innego wyjścia, jak przyjąć wyzwanie.

— Doskonale — warknął, odwracając się. — Skoro pan nalegasz, będziemy się pojedynkować.

Obok baru wyłonił się jak spod ziemi drugi mężczyzna i pomógł wstać pobitemu.

— To pan Livitnikov. Jestem pewien, że z przyjemnością zostanie moim sekundantem — prychnął zakrwawiony, wspierając się ciężko na ramieniu towarzysza.

Livitnikov skinął oszczędnie głową i lewą ręką wyciągnął z kieszeni wizytówkę. Prawą miał zajętą podtrzymywaniem prowokatora.

— Moja wizytówka, kapitanie Tankersley — oświadczył oschle, ale z nieco zbyt dużą wprawą, jak aktor często powtarzający kwestię. — Oczekuję, że pańscy przyjaciele skontaktują się ze mną w ciągu dwudziestu czterech godzin.

— Z pewnością — odparł Paul równie lodowatym tonem.

Pojawienie się Livitnikova było ostatecznym potwierdzeniem, że dał się złapać w zasadzkę. Posłał obu mężczyznom pogardliwe spojrzenie, schował wizytówkę do kieszeni i odwrócił się ku drzwiom i zamarł ponownie.

W drzwiach stał Thomas Ramirez z takim wyrazem twarzy, jakiego jeszcze u niego nie widział. Było to pełne szoku olśnienie, ale Ramirez nie spoglądał na niego, tylko na zakrwawionego prowokatora. Na człowieka, o którym nigdy nie wspomniał Paulowi, bo nie przyszło mu do głowy, że to może mieć znaczenie.

Na Denvera Summervale’a.



ROZDZIAŁ XVIII

Przynajmniej fotel był wygodny.

Co było znacznie ważniejsze, niż mogłoby się wydawać, bowiem Honor spędzała w nim co najmniej osiem godzin dziennie, dzień po dniu, przez ostatni miesiąc. Licząca nieco więcej niż dwadzieścia sześć standardowych godzin doba graysońska była dla niej zbyt długa. Chociaż bowiem na Sphinxie miała ona ledwie godzinę mniej, przez ostatnie trzydzieści lat Honor przestawiła się na liczącą dwadzieścia trzy standardowe godziny dobę z Manticore przyjętą w Królewskiej Marynarce. A zmęczenie potęgowało to, czym się przez ten miesiąc zajmowała. Czyli zarządzanie codziennymi sprawami domeny plus załatwianie pewnych kwestii, które wyniknęły na samym początku jej istnienia bądź z którymi czekano na jej przybycie z rozmaitych powodów.

Spojrzała w lewo, mrużąc oczy w jasnym słońcu poranka wpadającym przez wysokie okna, i westchnęła. Jej posiadłość była zbyt luksusowa jak na jej gust, zwłaszcza przy napiętym budżecie domowym, ale część mieszkalna zajmowała zaledwie fragment imponującej budowli zwanej Harrington House. Większość mieściła biura, archiwa elektroniczne i papierowe, centra łączności i inne przyległości niezbędne do funkcjonowania lokalnego rządu.

James MacGuiness z drugiej strony od ręki uznał cały ten splendor za rzecz naturalną i był zachwycony pompą i ceremonialnością, które musiała znosić. Graysońska służba automatycznie niejako zaakceptowała go jako oficjalnego majordomusa i naraz okazało się, że MacGuiness posiada rzadki talent organizacyjny i doskonale kieruje ludźmi. Potrafił sensownie wykorzystać całą, zdaniem Honor zbyt liczną, służbę. Dopilnował też, by Nimitz miał gdzie trzeba stosowne grzędy. Jedna z nich, strategicznie umieszczona tak, by łapać jak najwięcej słońca, znajdowała się w gabinecie i była aktualnie zajęta przez komfortowo rozciągniętego na niej treecata zażywającego kąpieli słonecznej i pomrukującego od czasu do czasu z pełnym ukontentowaniem.

Honor przyjrzała mu się z zazdrością, odchyliła fotel i oparła stopy na podnóżku ukrytym pod olbrzymim biurkiem. Pomasowała nasadę nosa i westchnęła z uczuciem. Z prawej dobiegł ją zduszony śmiech, więc zaskoczona odwróciła głowę.

Howard Clinkscales siedział za mniejszym biurkiem, za to wyposażonym w większy komputer. Oba biurka stały pod kątem do siebie, tak by zwrócone były ku środkowi pokoju, a raczej sali, bo to określenie było właściwsze ze względu na rozmiary pomieszczenia. Z początku Honor nie była przekonana do pomysłu, by jej zastępca był przy niej stale obecny, praktyka jednak dowiodła, że rozwiązanie jest doskonałe, a stała obecność zarządcy wręcz nieoceniona. Znał doskonale całą domenę i jak dobry pierwszy oficer zawsze gotów był podać jej informacje czy fakty, których potrzebowała.

— Zmęczona o tak wczesnej porze? — spytał, potrząsając głową z ironią. — Jest zaledwie dziesiąta, milady.

— Przynajmniej przy nich nie ziewam — odcięła się, także z uśmiechem.

— Fakt, milady. Nie ziewa pani… jeszcze.

Pokazała mu język i tym razem roześmiał się głośno.

Jeszcze miesiąc temu nie postawiłaby centa na to, że zostaną przyjaciółmi. Że będą się szanować i owszem — na to liczyła i tym by się zadowoliła — ale tygodnie bliskiej współpracy zaowocowały znacznie bliższym i ciekawszym związkiem.

Dla obu stron było to zaskoczenie, ale wyglądało na to, że większe dla niego. By objąć zarząd Domeny Harrington, Clinkscales musiał zrezygnować ze stanowiska szefa planetarnej służby bezpieczeństwa, co mógł uznać za swoistą degradację. Poza tym fakt, że oponował przeciwko co najmniej połowie zmian wprowadzanych przez Protektora, także nie przemawiało na korzyść dobrej współpracy z kobietą, która je sprowokowała. No i nic nie wskazywało na to, że choć na jotę zmienił swoje podejście do kobiet jako takich.

A najciekawsze było to, że jego poglądy nie miały zastosowania w przypadku Honor. Nigdy nie zapomniał naturalnie, że jest kobietą, i traktował ją z pełną przesady uprzejmością, jak nakazywało porządne graysońskie wychowanie, ale traktował ją jednocześnie jak każdego innego patrona. Z początku myślała, że jest w tym ukryta ironia, ale okazało się że nie. Z tego, co zaobserwowała, wynikało, iż przyjął ją jako patronkę bez żadnych, nawet ukrytych zastrzeżeń. Co więcej — wydawał się pochwalać jej poczynania, a gdy byli sami, przestał być taki oficjalnie sztywny. Nadal był nienagannie uprzejmy, lecz zaczął ją traktować naturalniej, jak dobrą znajomą, co było dziwne u takiego tradycjonalisty.

Spojrzała na stojący na biurku chronometr — do następnego spotkania mieli jeszcze kilka minut, toteż postanowiła skorzystać z okazji. Obróciła się z fotelem twarzą ku Clinkscalesowi i zapytała:

— Howard, miałbyś coś przeciwko trochę osobistemu pytaniu?

— Osobistemu, milady? — Pociągnął się za ucho. — Oczywiście, może pani pytać. Naturalnie, jeśli okaże się zbyt osobiste, mogę nie odpowiedzieć.

— Możesz — zgodziła się i umilkła, zastanawiając się, jak to najtaktowniej sformułować, po czym stwierdziła, że jest to zbędny wysiłek: oboje byli z natury bezpośredni, więc najlepiej będzie zapytać wprost. — Tak się właśnie zastanawiałam, dlaczego nam się tak dobrze współpracuje. Doskonale wiesz, jak bardzo jestem uzależniona od twoich rad. Sadzę, że się uczę, ale to wszystko jest dla mnie całkowicie nowe i bez twojego przewodnictwa na pewno zdrowo bym namieszała. A wydaje mi się, że sprawy idą całkiem dobrze. Doceniam twoją olbrzymią pomoc, wiem także, że robisz znacznie więcej niż wymaga tego przysięga zarządcy, i czasami mnie to trochę dziwi. Wiem, że nie pochwalasz znacznej części zmian zachodzących na Graysonie, a ja… cóż, wydaje mi się, że Protektor Benjamin miał rację, nazywając mnie symbolem tych zmian. Mógłbyś bardzo utrudnić mi życie, po prostu robiąc tylko to, co do ciebie należy, czyli dotrzymując danego słowa i pozwalając, bym uczyła się na błędach. Nikt nie miałby do ciebie pretensji. Nie mogę przestać się zastanawiać, dlaczego tak nie postępujesz.

— Bo jest pani moją patronką, milady.

— To jedyny powód?

— Wystarczający — odparł poważnie, bawiąc się mniejszym srebrnym kluczem zawieszonym na szyi. — Uczciwie jednak mówiąc, sporo ma z tym wspólnego sposób, w jaki podeszła pani do swoich obowiązków. Mogła pani zostać figurantką, milady, a pracuje pani po dziesięć do dwunastu godzin dziennie, ucząc się, jak być prawdziwym patronem. Szanuję to.

— Nawet u kobiety? — spytała miękko.

Spojrzał jej w oczy i uniósł rękę w obronnym geście.

— Obawiam się nawet pomyśleć, co by pani zrobiła, gdybym powiedział „szczególnie u kobiety” — odparł takim tonem, że Honor zaśmiała się. — Rozumiem jednak, o co pani naprawdę pyta… Nigdy nie ukrywałem swoich poglądów przed panią czy przed Protektorem. Uważam, że zbyt szybko dąży on do zbyt poważnych zmian, co mnie… niepokoi. Nasz tradycyjny sposób życia dobrze się sprawdzał przez stulecia. Może i nie jest doskonały, ale dzięki niemu przetrwaliśmy, a to spore osiągnięcie na planecie takiej jak ta. Co więcej, uważam, że większość z nas, w tym także większość kobiet, była zadowolona ze starych zasad. Ja na pewno… naturalnie jestem mężczyzną, więc na pewno wpływa to w pewien sposób na mój punkt widzenia.

Honor uniosła pytająco brwi i tym razem Clinkscales roześmiał się z autoironią. Dopiero potem wyjaśnił:

— Nie jestem ślepy i doskonale wiem, że mężczyzna ma w naszym społeczeństwie uprzywilejowaną pozycję, co nie musi oznaczać, że mam spaczony osąd sytuacji. Nie widzę też powodu, dla którego wszystkie planety w galaktyce mają małpować ten sam wzorzec społeczny niezależnie od tego, czy odpowiada on mieszkańcom czy nie. A mówiąc szczerze, nie sądzę, by graysońskie kobiety mogły w tej chwili spełnić wymagania stawiane im przez Protektora. Nie mówiąc już o przełamaniu barier i uzmysłowieniu sobie własnych możliwości, bo sądząc z naszej współpracy, jest to łatwiejsze niż sądziłem, ale one po prostu nie mają stosownego przygotowania. Podejrzewam, że wiele będzie desperacko próbować i będą nieszczęśliwe, nie mogąc przystosować się do zmian. Wolę nie myśleć, co to będzie oznaczać dla naszego życia rodzinnego. Kościół także nie znajduje się w łatwym położeniu, a człowiek nie jest zdolny do końca odrzucić pewne zasady wpajane mu od dzieciństwa i zacząć myśleć inaczej tylko dlatego, że ktoś mu tak kazał.

Honor pokiwała głową. Gdy pierwszy raz spotkała Clinkscalesa, uznała go za żywą skamienielinę, i być może był nią w rzeczy samej, ale ani w zachowaniu, ani w wypowiedziach nie przepraszał za to ani się nie bronił. Nie był zachwycony zmianami, które wokół niego zachodziły, lecz nie reagował na nie jak bezmózgi reakcjonista, za którego początkowo go brała.

— Zresztą niezależnie od tego, czy zgadzam się ze wszystkim, co robi Protektor Benjamin, czy nie, jest on moim Protektorem i większość patronów również go popiera. — Clinkscales wzruszył ramionami. — Być może moje obawy nie sprawdzą się, a być może spowodują, że nowy system będzie lepiej funkcjonował. A ja dzięki temu będę lepiej zdawał sobie sprawę, po jak delikatnym gruncie stąpamy… Jak by nie było, i tak będę najlepiej jak potrafię wykonywał swe obowiązki. A jeśli zdołam przy okazji zachować to, co godne tego w naszej tradycji, zrobię to, lecz na pewno nie kosztem przysięgi złożonej Protektorowi czy pani, milady. Zbyt poważnie to bowiem traktuję.

Umilkł, a Honor także nie odzywała się, czując, że nie powiedział jeszcze wszystkiego co chciał. Nie zamierzała go poganiać, bo zdawała sobie sprawę, że nie musi jej tego mówić. Minęło kilkanaście sekund, nim Clinkscales odchrząknął i dokończył.

— A poza tym, milady, nie jest pani urodzona na Graysonie. Została pani obywatelką planety z wyboru, teraz jest pani jedną z nas i w ten sposób traktują panią nawet najzagorzalsi przeciwnicy zmian, ale nie urodziła się pani tutaj i nie zachowuje się pani jak graysońska kobieta. Protektor miał rację i to bardziej, niż zdawał sobie z tego sprawę, nazywając cię, pani, symbolem. Jesteś pani żywym dowodem na to, że kobieta może być i na innych planetach jest równorzędnym partnerem mężczyzny. Był czas, gdy cię prawie znienawidziłem za to, co działo się na Graysonie, ale któregoś dnia uświadomiłem sobie, że to tak jakbym nienawidził wody za to, że jest mokra. Jesteś, pani, kim jesteś i kiedyś, być może wcześniej niż się wydaje takiemu staremu durniowi jak ja, nasze społeczeństwo także wyprodukuje podobne kobiety. Jak na razie jednak nie spotkałem żadnej o podobnych możliwościach czy równie ciężko pracującej. A to oznacza, że stary męski szowinista po prostu nie może pozwolić, by okazało się, że kobieta jest zdolniejsza czy pracowitsza niż on. A tak na dodatek to po prostu panią lubię, milady.

Ostatnie zdanie, któremu towarzyszył naturalny całkiem uśmiech, brzmiało jak wyznanie, które nawet jego samego zaskoczyło. Honor potrząsnęła głową.

— Żebym tylko tak często nie czuła się jak ryba bez wody… — wyznała. — Ciągle przypominam sama sobie, że nie jestem w Gwiezdnym Królestwie, ale to niewiele pomaga. Wasza etykieta nadal mnie ogłupia. Nie sądzę, bym kiedykolwiek tak naprawdę przyzwyczaiła się do tego, że jestem patronką, albo nauczyła się nie urażać ludzi… im bardziej się staram, tym gorzej mi wychodzi.

To wyznanie ją samą zaskoczyło, ale Clinkscales jedynie się uśmiechnął.

— Mnie się wydaje, że idzie pani nienajgorzej, milady. Ma pani nawyk rozkazywania, ale nigdy nie zauważyłem, by działała pani bez namysłu czy pod wpływem kaprysu.

— A, to… — Honor machnęła lekceważąco ręką, równocześnie lekko zawstydzona i wysoce zadowolona z oceny. — Po prostu skorzystałam z doświadczeń zawodowych. Sądzę, że jestem niezłym dowódcą i pewnie to widać… Tak sobie myślałam. Ale to najłatwiejsza część. Najtrudniejsze jest uczenie się, jak być obywatelem Graysona. Nie wystarczy ubrać kieckę i podejmować właściwe decyzje.

Clinkscales przekrzywił głowę i przyjrzał się jej z namysłem.

— Mogę pani dać pewną radę, milady? — spytał.

Honor uczyniła przyzwalający gest.

— Niech pani po prostu będzie sobą. Nikt nie może niczego zarzucić pani pracy, a dopasowywanie się na siłę do graysońskich norm jest bezcelowe, skoro wszyscy mieszkańcy planety zajęci są ponownym ich określaniem. Poza tym pani poddani lubią panią taką, jaka pani jest — roześmiał się, widząc jej uniesione brwi. — Zanim nie zajęła pani miejsca w Konklawe, część ludzi niepokoiła się, jak to będzie z „tą zagraniczną kobietą”, która w teorii jest ich patronem. Teraz kiedy mieli okazję poznać panią osobiście, są raczej dumni z pani, hm… ekscentryczności. Ta domena przyciągała i przyciąga ludzi bardziej przychylnych i bardziej niecierpliwie oczekujących zmian niż większość, milady. Teraz spora ich grupa wydaje się mieć nadzieję, że staną się w pewnych kwestiach podobni do pani.

— Mówisz poważnie?!

— Całkowicie. W rzeczy…

Przerwało mu bipnięcie chronometru Honor sygnalizujące porę następnego spotkania. Clinkscales spojrzał na ekran komputera i potrząsnął głową z rozbawieniem.

— To powinno być interesujące, milady… Przyszedł inżynier, o którym pani wspominałem.

Honor wyprostowała fotel i prawie równocześnie rozległo się pukanie do drzwi — dokładnie o wyznaczonym czasie.

— Proszę wejść — poleciła i strażnik w zielonozielonkawym uniformie, który wybrała jako barwy domeny, otworzył drzwi, wpuszczając rzeczonego inżyniera.

W progu stanął młodzian sprawiający wrażenie nieco nieuporządkowane, które trudno było wytłumaczyć, był bowiem czysty i ubrany starannie aż do przesady. Widać było natomiast, że czuje się nieswojo i nieszczęśliwie w garniturze i znacznie bardziej odpowiadałby mu kombinezon obwieszony mikrokompami i innymi przyborami. Rzucało się też w oczy, że jest niezwykle spięty i zdenerwowany.

— Proszę wejść, panie Gerrick — zachęciła go Honor i wstała, wyciągając dłoń na powitanie.

Protokół wymagał co prawda, by siedziała, ale nie potrafiła zachowywać się tak bezdusznie wobec kogoś tak zagubionego i niepewnego.

Gerrick zarumienił się jak panienka i pospiesznie podszedł do biurka, omal nie potykając się ze zdenerwowania o własne nogi. Część tego zdenerwowania wynikała prawdopodobnie ze zdezorientowania jej zachowaniem, bo zapewne dokładnie sprawdził, jak powinna wyglądać audiencja, ale z tego Honor zdała sobie sprawę zbyt późno, toteż jedynie uśmiechnęła się i czekała z wyciągniętą ręką, aż gość podejdzie. Gerrick znieruchomiał na moment, a potem wyciągnął z wahaniem dłoń — widać było, że nie wie, czy ma uścisnąć, czy pocałować prawicę Honor. Rozwiązała ten problem zdecydowanym uściskiem i niepewność częściowo opuściła gościa. Uśmiechnął się nawet słabo, lecz odpowiedział w miarę zdecydowanym uściskiem.

— Proszę siadać. — Wskazała mu stojące po drugiej stronie biurka krzesło. Wykonał polecenie, przyciskając do piersi teczkę. — Lord Clinkscales powiedział mi, że jest pan jednym z moich starszych inżynierów i że chciałby pan ze mną porozmawiać o jakimś specjalnym projekcie.

Zaczerwienił się ponownie; tytuł „starszego inżyniera” zabrzmiał zabawnie z racji jego wieku. Honor usiadła i spokojnie czekała, aż gość się odezwie. Poważny i wyrażający zainteresowanie wyraz jej twarzy musiał go uspokoić, bo wziął głęboki oddech i przytaknął.

— Tak, milady. Wszystko się zgadza — mówił szybko, lecz głosem głębszym, niż sugerowałby to jego wygląd.

— W takim razie proszę opowiedzieć mi, o co chodzi — zachęciła go, siadając wygodniej.

Gerrick odchrząknął i zaczął:

— Więc tak, milady: zacząłem sprawdzać zastosowania nowych materiałów, które stały się dla nas dostępne dzięki Sojuszowi. Część z nich jest naprawdę godna podziwu, a największe wrażenie wywarły na mnie możliwości nowego krystoplastu.

Zrobił przerwę, a Honor potarła czubek nosa, wytężając pamięć — krystoplast wcale nie był nowym materiałem, choć graysońskiemu inżynierowi mógł wydawać się cudem technologii. Królestwo od tylu już lat używało w przemyśle kosmicznym armoplastu, że materiały, poprzedniej generacji, w tym i krystoplast, obecnie wykorzystywano prawie wyłącznie w przemyśle cywilnym, gdzie tolerancje wytrzymałościowe miały mniejsze znaczenie niż koszty. Chwilę zajęło jej przypomnienie sobie różnic między parametrami obu materiałów; dopiero potem skinęła głową.

— W porządku, panie Gerrick. Jak zakładam, pański projekt związany jest z wykorzystaniem krystoplastu?

— Tak, milady. — Widać było, że poczuł się znacznie pewniej, gdy rozmowa zeszła na znajomy grunt. — Nigdy nie dysponowaliśmy materiałem o takiej wytrzymałości na naprężenia. A daje on całą gamę możliwych nowych zastosowań w inżynierii środowiskowej. Teraz moglibyśmy przykryć kopułami całe miasta!

Honor przytaknęła, rozumiejąc nagle, o co chodzi. Duża koncentracja ciężkich pierwiastków powodowała, iż nawet zwykły kurz unoszący się w powietrzu był realnym zagrożeniem, i dlatego wszystkie budowle na planecie miały wewnętrzne nadciśnienie i skomplikowany system filtrujący zasysane powietrze. A budynki użyteczności publicznej, takie jak pałac Protektora czy Harrington House, zbudowane zostały pod kopułami, wewnątrz których panowały kontrolowane warunki klimatyczne.

Potarła czubek nosa i zerknęła na Clinkscalesa. Obserwował inżyniera z lekkim uśmiechem, jakby czekał, aż zacznie się naprawdę interesująca część rozmowy.

— Sądzę, że ma pan rację, a w tych warunkach Domena Harrington powinna zacząć tę nową działalność — odezwała się. — Powiada pan, że całe miasto?

— Tak, milady. Ale to nie wszystko: możemy zbudować pod kopułą całą farmę!

— Farmę?

— Właśnie. Mam tu kosztorys… — zaczął nerwowo grzebać w teczce. Nadzieja wprost biła z jego twarzy. — Biorąc pod uwagę długoterminowe koszty operacyjne, koszty produkcji byłyby niewspółmiernie niższe niż koszty farm orbitalnych. Oczywiście dochodzi do tego poważne zmniejszenie kosztów transportu i…

— Moment, Adam — wtrącił z zaskakującą łagodnością Clinkscales, a gdy Gerrick spojrzał nań, potrząsnął głową i zwrócił się do Honor. — Widziałem te wyliczenia, milady, i uważam, że pan Gerrick ma rację. Farmy pod kopułami byłyby znacznie tańsze od orbitalnych; dotyczy to zwłaszcza kosztów utrzymania. Niestety, nasi rolnicy są, hm… tradycjonalistami, że się tak wyrażę, i Adam nie był w stanie zainteresować nikogo swoim pomysłem na tyle, by uzyskać środki niezbędne na sfinansowanie projektu.

— Aha! A o jakiej sumie mówimy?

— Sporządziłem wstępny kosztorys farmy mającej sześć tysięcy hektarów jako obiektu próbnego, milady. — Gerrick przełknął ślinę, najwyraźniej spodziewając się zakwestionowania parametrów powierzchni, bo dodał pospiesznie: — Mniejszy teren byłby nieatrakcyjny dla korporacji rolniczych i…

— Rozumiem — przerwała mu łagodnie Honor. — Proszę podać kwotę.

— Dziesięć milionów austinów — powiedział cichutko.

Honor pokiwała głową ze zrozumieniem — rozmawiali o mniej więcej siedmiu i pół milionach dolarów, czyli o nieco większej sumie niż się spodziewała…

— Zdaję sobie sprawę, że to dużo, milady — dodał inżynier — ale znaczna część to koszty dekontaminacji, a musielibyśmy opracować także sporo projektów nowych maszyn. Nie tylko nowe systemy filtrów powietrznych, ale oczyszczalnie wody, systemy nawadniające, monitorowanie poziomu zanieczyszczeń… To podnosi koszty, ale kiedy rozpoczniemy masową produkcję, amortyzacja przy następnych wyniesie…

Ugryzł się w język, gdy Honor uniosła dłoń. Po sekundzie ciszy spojrzała na Clinkscalesa i spytała:

— Stać nas na to?

— Nie, milady. — w głosie Clinkscalesa brzmiał szczery żal, a w oczach widać było współczucie, gdy zerknął na Gerricka, który nagle oklapł. — Chciałbym, by było inaczej, bo wierzę, że gdy zademonstrowalibyśmy praktyczne zalety tego pomysłu, ustawiłaby się kolejka klientów, a sama pani wie, jak potrzebujemy przemysłu, a raczej wyrobów nadających się na eksport. Gdybyśmy byli w stanie produkować kopuły dla farm i miast, o których mówi Adam, zdominowalibyśmy rynek, który prawie nie istnieje. Popyt byłby ogromny. Oznaczałoby to miejsca pracy i dochody dla wszystkich, nie mówiąc o wygodzie, bo przykrylibyśmy kopułami naszą domenę. Niestety zbyt dużo zainwestowaliśmy w inne projekty i przez co najmniej rok, a prawdopodobnie dwa nie będziemy dysponowali kapitałem, którego Adam potrzebuje.

Gerrick wyglądał tak, jakby wypuszczono z niego powietrze, choć próbował nadrabiać miną.

— Jeżeli będziemy tyle czasu czekać, ktoś w innej domenie nas wyprzedzi niezależnie od tradycyjnego punktu widzenia — oceniła Honor. — A jeśli tak się stanie, to my będziemy w kolejce klientów, nie odwrotnie.

— Zgadzam się, milady, i dlatego chciałbym, byśmy mogli w to wejść ale niestety nie widzę sposobu, by tego dokonać.

— A Prywatna Kasa? — spytała.

Gerrick pojaśniał, widząc jej zainteresowanie, lecz Howard potrząsnął głową.

— Zbyt głęboko już do niej sięgnęliśmy, milady — wyjaśnił. — Nawet gdyby pani nie wzięła w tym roku żadnych należnych pani pieniędzy, zwiększyłoby to fundusze, jakimi moglibyśmy dysponować tylko o dwa do trzech milionów.

— A nie możemy zaciągnąć pożyczki?

— Jesteśmy blisko limitu kredytowego, milady. Prywatna pożyczka może i wchodziłaby w grę, ale na rujnujących warunkach. Publiczna, czyli z banku, raczej nie, jak długo nie zaczniemy spłacać tych już zaciągniętych. Niezależnie od tego jak bardzo podoba mi się ten pomysł, nie zaryzykuję całkowitego wykorzystania limitu: musimy mieć rezerwę na wypadek jakiegoś zagrożenia czy innej niespodziewanej sytuacji kryzysowej.

— Rozumiem — mruknęła, kreśląc palcem kółka na blacie stołu.

Clinkscales miał całkowitą rację. Grayson nie był bogatym światem, a koszty zorganizowania nowej domeny były olbrzymie. Gdyby wiedziała wcześniej o pomyśle Gerricka, przeznaczyłaby nań pieniądze, które pochłonęła budowa Harrington House, i to pomimo protestów Clinkscalesa, który uważał że to niezbędny wydatek, bowiem domena musi mieć centrum administracyjne. Teraz było na to za późno, a znikąd indziej nie była w stanie wydostać pieniędzy przez dwa lata. Chyba że… Podniosła głowę i oświadczyła:

— Dajmy sobie spokój z Prywatną Kasą. A tak na marginesie, Howard: zapisz sobie, że chcę, by moje prywatne dochody były reinwestowane aż do odwołania. Nie potrzebuję tych pieniędzy, a domena i owszem.

— Tak, milady. — W głosie Clinkscalesa słychać było zaskoczenie i radość.

Honor zaś przekrzywiła głowę i przyjrzała się spod oka Gerrickowi.

— Co by pan powiedział na spółkę z kimś spoza planety? — spytała po chwili.

— A… spoza… planety, milady? Z kim?!

— Ze mną — wyjaśniła zwięźle i parsknęła śmiechem, widząc jego minę. — Tak się składa, panie Gerrick, że w Gwiezdnym Królestwie jestem nienajgorzej sytuowaną osobą. I jeżeli jest pan gotów zbudować prototypową farmę, ja jestem gotowa sfinansować to przedsięwzięcie.

— Naprawdę?! — Gerrick z niedowierzaniem wytrzeszczył oczy.

— Naprawdę — zapewniła go i przeniosła wzrok na Howarda. — Pan Gerrick napisze pismo o rezygnacji z pracy w domenie, które mu podyktujesz. Przyjmiesz je, wyrażając żal, ma się rozumieć. I podpiszesz zezwolenie na działalność na terenie domeny prywatnej korporacji o nazwie… hm… Grayson Sky Domes, Ltd. Zarejestruj ją zgodnie z tutejszymi przepisami i sporządź wszelkie niezbędne dokumenty. Pan Gerrick zostanie zatrudniony na stanowisku głównego inżyniera i szefa biura konstrukcyjnego z odpowiednią pensją. I trzydziestoma procentami akcji. Ja będę prezesem zarządu, a ty naszym dyrektorem z dwudziestoma procentami akcji. Mój agent z Manticore będzie naszym księgowym. Każę mu jak najszybciej zrobić przelew na kilka milionów austinów, żebyśmy mieli jakieś pieniądze na rozruch. Nie ma co tracić czasu, panowie.

— Poważnie… mówi pani poważnie? — Gerrick nie mógł uwierzyć własnym uszom.

— Jak najpoważniej — zapewniła go, wstając, po czym wyciągnęła do niego rękę. — Witamy w sektorze prywatnym, panie Gerrick. Teraz niech się pan bierze do roboty, żeby się nam wszystkim ten pomysł opłacił.

Słońce już dawno zaszło, na co Honor i Clinkscales ledwie zwrócili uwagę. Jedyną poważniejszą zmianą w strumieniu spotkań było to, że Nimitz przestał się wylegiwać — siedział teraz na biurku Honor i dla rozrywki rozbierał stary, mechaniczny zszywacz. Honor z westchnieniem odchyliła fotel i oznajmiła:

— Wiem, że jeszcze nie zrobiliśmy wszystkiego, ale potrzebna nam przerwa. Dasz się zaprosić z małżonkami na kolację?

— A co już…? — Clinkscales sprawdził, która godzina, i zakończył: — Rzeczywiście jest późno, milady. I naturalnie będziemy zaszczyceni. Zakładając, że pani steward da słowo, że nie poda dyni pod żadną postacią!

Na samo wspomnienie aż nim wstrząsnęło, czemu Honor się nie dziwiła. Okazało się, że odmiana uprawiana na Manticore nieco się różniła od dyni graysońskiej, i Clinkscales po skosztowaniu wersji importowanej tak się zatruł, że chorował przez ponad dobę.

— Nie będzie dyni! — obiecała solennie. — Prawdę mówiąc, w ogóle nie wiem, co będzie, ale dynię wykluczyliśmy z jadłospisu do końca pobytu na Graysonie. Mac zaczął brać lekcje u tutejszej znakomitości kucharskiej i…

Przerwał jej sygnał interkomu. Skrzywiła się i dodała:

— Żebym cię nie zaprosiła w złą godzinę. — Po czym nacisnęła klawisz. — Tak?

— Przepraszam, że przeszkadzam, ma’am — rozległ się głos MacGuinessa.

— Nic nie szkodzi, Mac. Właśnie miałam się z tobą skontaktować. O co chodzi?

— Właśnie dostaliśmy informację z kontroli lotów, ma’am. Jest w drodze pinasa. Czas przylotu dwanaście minut, ma’am.

Honor uniosła brwi. Przylot pinasy był czymś niecodziennym, zwłaszcza o tak późnej porze i to bez wcześniejszego uprzedzenia. I dlaczego informował ją o tym Mac, a nie dyżurny ochrony?

— Jesteś pewien, że to pinasa?

— Jestem pewien, ma’am. To pinasa z HMS Agni! Jak rozumiem, na pokładzie jest kapitan Henke.

Honor zesztywniała. To wyjaśniało dlaczego Mac, a nie pułkownik Hill poinformował ją o gościu. Ale co Mike tu robiła i dlaczego nie uprzedziła jej o wizycie? I dlaczego zjawiła się osobiście, zamiast połączyć się z orbity? Skoro okręt był na orbicie w tej chwili, to od wielu godzin mogła nawiązać łączność i uprzedzić, że się zjawi.

— Czy kapitan Henke mówiła coś o przyczynie odwiedzin? — spytała.

— Nie, ma’am. Wszystko co wiem, to to że poprosiła oficjalnie o natychmiastowe spotkanie z panią. Ochrona przekazała to mnie, więc panią informuję.

— Proszę odpowiedzieć, że czekam w gabinecie.

— Naturalnie, ma’am.

MacGuiness rozłączył się, a Honor zmarszczyła brwi.

Ktoś zastukał lekko w drzwi i otworzył je, nie czekając na zaproszenie. Do sali weszła Michelle Henke w towarzystwie Jamesa MacGuinessa.

— Mike! — ucieszyła się Honor i wyszła zza biurka, wyciągając do niej ręce na powitanie.

Spodziewała się złośliwości na temat własnego absurdalnego wyglądu, ale Henke milczała. Przyglądała się jej jedynie jak zranione zwierzę i Honor przystanęła przeczuwając nieszczęście.

— Honor — głos był parodią formalnego tonu.

Honor odruchowo uaktywniła więź z Nimitzem i omal jej nie zwaliło z nóg. Uczucia Henke były zbyt silne i zbyt bolesne, by zdołała je rozdzielić i zidentyfikować, ale Nimitz zareagował jak uderzony pałką. Zszywacz wylądował na podłodze, a treecat sprężył się, kładąc uszy i szczerząc zęby. Odruchowo próbowała go uspokoić, zaskoczona tym co się dzieje.

— Co się stało, Mike? — zmusiła się do mówienia łagodnym i spokojnym głosem. — Dlaczego się wcześniej ze mną nie skontaktowałaś?

— Dlatego… — Henke wzięła głęboki oddech. — Dlatego że musiałam ci to powiedzieć osobiście.

Miało się wrażenie, że każde słowo musi z siebie wyrywać.

— Co mi powiedzieć? — Honor była poważnie zaniepokojona, ale nie o siebie, a o Henke.

— Honor… — Henke wzięła kolejny haust powietrza i niespodziewanie przytuliła ją mocno. — Paul został wyzwany na pojedynek! I… o Boże! Nie żyje!



ROZDZIAŁ XIX

Powinien istnieć lepszy sposób na załatwienie tej sprawy, ale Georgia Sakristos nie była w stanie takiego wymyślić, mimo ze próbowała naprawdę ciężko. Musiała kogoś o wszystkim poinformować, nie zdradzając ani tego, kto informacji udziela, ani swego udziału w całej operacji. Ani też naturalnie zrobić tego w sposób, który wzbudziłby u Younga choć cień podejrzeń, skąd pochodził przeciek. Inaczej cała sprawa nie miała sensu. Na dodatek nie miała zbyt dużo czasu i nie mogła liczyć na to, że nagrana wiadomość będzie wystarczająco przekonująca — musiała być to rozmowa, co znacznie zwiększało ryzyko. Musiała jednakże przekonać rozmówcę, że mówi prawdę i że informacje, które podaje, są wiarygodne. A nie mogła tego w żaden sposób udowodnić… Oznaczało to, iż nie mogła wykluczyć, że druga strona z czasem nie dojdzie do tego, z kim miała przyjemność.

Ryzyko zmniejszały trzy rzeczy: po pierwsze, jej moduł łączności był nie dość, że zabezpieczony przed podsłuchem, to na dodatek został podłączony przez taką ilość łączy pośrednich i zapętleń, że wyśledzenie połączenia było praktycznie niemożliwe. Po drugie, wyposażony był w najnowszy system filtracji, syntezy i konwersji mowy, tak więc nie powinno być możliwe nawet zidentyfikowanie głosu tego, kto mówi, nie wspominając o innych szczegółach. Po trzecie — osoba, z którą zamierzała się skontaktować, najbardziej nadawała się do tego celu, a Georgia zdołała uzyskać jej prywatny, zastrzeżony numer, co zwiększało bezpieczeństwo, gdyż cywilne centrale były standardowo wyposażane w blokady antynagrywające. A fakt, że znała ten numer, powinien przekonać rozmówcę, że ma do czynienia z poważną osobą. To wszystko powinno wystarczyć, ale Georgia Sakristos alias Elaine Komandorska nie uchowała się tyle czasu z dala od więzienia, polegając na tym, co „powinno wystarczyć”.

Ale musiała zaryzykować. Na szczęście zlecenie załatwiła przez pośredników i wybrała specjalistę, który nie upierał się, by poznać tożsamość pośrednika. Dzięki temu zdołała utrzymać własne dane, głos i wygląd w tajemnicy. Wszystko zaś opierało się na tym, że jej nowy szef żywił prawie nabożne zaufanie do zabezpieczeń, w jakie wyposażony był jego gabinet. Były naprawdę dobre; wiedziała o tym, bo sama je zakładała na zlecenie jego ojca. Z zewnątrz złamać je można było tylko na chama, co zniszczyłoby najważniejsze dane i postawiło na nogi zarówno policję, jak i prywatną ochronę. Zresztą nie zależało jej wcale na niszczeniu wszystkich teczek personalnych, zależało jej na usunięciu jednej bez uszkodzenia pozostałych. I była w stanie to zrobić w odpowiednich okolicznościach. Cały system został bowiem tak zaprogramowany, by w przypadku śmierci ojca tylko syn, jako pierwszy prawny następca, miał możliwość bezproblemowego używania go. O czym jednak Young nie wiedział (bo nie zadał sobie trudu, by to sprawdzić), to o tym, że istniało podwójne zabezpieczenie — na wypadek jego niedostępności, unieruchomienia lub śmierci osobą upoważnioną do pełnego korzystania z systemu była Georgia Sakristos.

Wystarczyła jedna noc, by przekonała się, że więzienie nie musi być gorsze od dłuższego bycia kochanką tego zboczeńca. Young na dodatek pozostawił ją na dotychczasowym stanowisku, czyli szefa ochrony, co było tak niewiarygodną głupotą, że ledwie mogła w to uwierzyć.

Bądź co bądź stara zasada: „Nie rwij dupy ze swej grupy”, zrodziła się z powodów czysto praktycznych, nie etycznych.

Po głębszym namyśle Georgia odkryła przyczynę takiego postępowania. Dla Younga po prostu nikt się nie liczył: nikt nie był tak do końca realny, nie był ludzką istotą taką jak on sam. Dotyczyło to zwłaszcza kobiet, lecz nie tylko. Żył w świecie papierowych postaci, rzeczy o ludzkich kształtach istniejących wyłącznie dla jego wygody. Nie przyszło mu do głowy, że ktoś może nim gardzić, bo był przekonany, że nikt nie ma do tego prawa. Przy tak instrumentalnym podejściu do ludzi był zbyt zajęty knuciem, jak zrobić innym coś niemiłego, by choć teoretycznie rozważyć, co też inni mogą zrobić jemu, mając ku temu okazję.

Tej słabości nie był w stanie przeciwdziałać, bo jej nie dostrzegał, i dlatego z tą samą arogancją planował zemstę na Honor Harrington, co zmusił szefową własnej ochrony do zboczonych zabaw seksualnych. Na wszelki wypadek sprawdziła jeszcze pliki zabezpieczające i uśmiechnęła się z mściwą satysfakcją: idiota nawet nie zadał sobie trudu, by sprawdzić, kto może korzystać z systemu po jego śmierci. Fakt, był młody, ale to nie znaczyło, że nieśmiertelny. Zwłaszcza że ktoś miał zamiar zmienić ten stan rzeczy.

Włączyła zabezpieczenia i wybrała numer…


Alistair McKeon wpatrywał się w stojące przed nim naczynie, nie widząc go. Lód rozpuścił się już dawno, tworząc nad alkoholem warstwę czystej wody. Nie miało to znaczenia. Nic w tej chwili nie miało znaczenia.

Przy tym samym stole siedzieli Andreas Venizelos i Thomas Ramirez, równie milczący i równie intensywnie wpatrujący się w swoje szklanki. W małym prywatnym salonie klubu oficerskiego HMS Hephaestus panowała cisza i wyczuwało się przygnębienie.

McKeon doszedł do wniosku, że to zebranie nie było dobrym pomysłem. Sam je zaproponował, bo jego własna kwatera na pokładzie Prince Adrian przypominała grobowiec i wiedział, że pozostali mają ten sam problem. Zwłaszcza Ramirez. Nie była to ich wina, ale wszyscy czuli się winni — nie byli wystarczająco pomysłowi i szybcy, by zapobiec nieszczęściu. Nikt nie mógł mieć o to do nich pretensji, ale sami mieli do siebie wystarczająco wielką. Zawiedli nie tylko Paula, ale i Honor. McKeon wolał nie myśleć o spotkaniu z nią. Nie zazdrościł też Ramirezowi, który był sekundantem Tankersleya, czyli jako jedyny z nich był obecny, gdy Summervale go zastrzelił…

I wszyscy wiedzieli, że będzie musiał o tym opowiedzieć Honor.

Odezwał się brzęczyk przy drzwiach i McKeon poczuł pierwszą iskrę złości — polecił, by im nie przeszkadzano, i steward, który zlekceważył ten rozkaz, zaraz tego pożałuje. Brzęczyk rozległ się ponownie i złość zmieniła się we wściekłość, której nawet nie próbował opanować. Zwalniając blokadę zamka miał mętną świadomość, że może tego pożałować, ale i tak nie zmieniało to faktu, że natręta zruga, ignorując zasadę nieprzeklinania na pokładzie. Słysząc odgłos otwieranych drzwi, odwrócił się na krześle i nie czekając, aż się w pełni otworzą, ryknął:

— Co ty sobie, do kurwy nędzy, wyobra…?!

Ryk ustąpił dzwoniącej w uszach ciszy, gdy drzwi otworzyły się do końca i McKeon zobaczył, kto czeka w progu. Były to dwie osoby: wysoka, choć delikatnej budowy czarnowłosa kapitan, której nigdy na oczy nie widział, i mężczyzna w antygrawitacyjnym fotelu, którego rozpoznał natychmiast, choć osobiście też się dotąd nie spotkali.

— Admirał Sarnow?! — wykrztusił, zrywając się i przyjmując pozycję zasadniczą.

Pozostali poszli w jego ślady, równie jak on zaskoczeni. Mark Sarnow przebywał w Bassingford Medical Centre — największym szpitalu Królewskiej Marynarki na Manticore. I miał tam przebywać jeszcze wiele tygodni. Kurując się z ran odniesionych w bitwie o Hancock.

— Siadajcie panowie. Proszę — polecił cichym i niepewnym głosem Sarnow.

Posłuchali, przyglądając mu się uważnie — był blady, ale w zielonych oczach nie widać było słabości. Od pasa w dół okrywał go pled, a gdy kapitan wmanewrowała fotel do kabiny, McKeon dostrzegł, że do oparcia przytwierdzono rozbudowany panel medyczny. Widywał już podobne — oznaczały, że Sarnow mógł na krótko opuścić szpital, bo podłączono go do systemu podtrzymywania życia.

— Przepraszam, że przeszkadzam — odezwał się admirał, gdy fotel został ustawiony koło stołu. — Ale obecna tu kapitan Corelli ma wam wszystkim coś do powiedzenia. Ponieważ robi to z mojego polecenia, uważam, że jako osoba odpowiedzialna na wszelki wypadek powinienem być przy tym obecny.

McKeon ugryzł się w język i czekał. Pojęcia nie miał, co mogło być aż tak ważne, by ruszyć Sarnowa ze szpitala, kto dał mu na to zgodę i skąd admirał wiedział, gdzie ich znaleźć. Te pytania mogły jednak poczekać. Zerkając spod oka na pozostałych, McKeon stwierdził, że zaskoczenie jako kuracja wstrząsowa na zamartwianie się było chwilowo nader skuteczne. Venizelos i Ramirez wyglądali na równie co on ogłupionych, ale skoncentrowanych na tym, co się dzieje, a nie na własnych smutkach. Sarnow uśmiechnął się, widząc ich miny, i choć był to ledwie cień uśmiechu, stanowił miłą odmianę. Dał znak stojącej za fotelem kapitan Corelli i trzej oficerowie skupili na niej swą uwagę.

— Kapitanie McKeon, pułkowniku Ramirez, komandorze Venizelos… jestem szefem sztabu admirała Sarnowa. Miałam okazję poznać i zaprzyjaźnić się z lady Harrington i zaskoczyła mnie boleśnie wieść o śmierci kapitana Tankersleya. Jeszcze bardziej zaś informacja kto go zabił. Ponieważ jednak nie byłam w stanie nic zrobić w związku z tym, próbowałam o całej sprawie nie myśleć. Dziś po południu jednak sytuacja uległa zmianie. Ktoś połączył się z moim prywatnym numerem, który jest zastrzeżony i znany jedynie najbliższym przyjaciołom oraz zabezpieczony przed przypadkowymi połączeniami tak przez operatora cywilnego, jak i wywiad. Mimo to ten ktoś zdołał zdobyć mój numer. Kto to był, tego nie wiem, bo połączenie było jedynie głosowe i to po starannej obróbce głosu, jestem jednak pewna, że była to kobieta. Dlaczego, nie mam pojęcia… Zaczęła od informacji, że nie będzie ani odpowiadać na pytania, ani się powtarzać, co zgodnie z jej zamierzeniem, skutecznie zwróciło moją uwagę. Nie powtórzę dokładnie jej słów, ale treść pamiętam, a nie była na tyle skomplikowana, bym mogła coś przekręcić. Przyznaję, że zostałam tak zaskoczona, że zapomniałam włączyć nagrywanie, więc musicie mi panowie uwierzyć na słowo. Teraz do rzeczy: otóż według mojej tajemniczej rozmówczyni Denver Summervale został wynajęty nie tylko do zabicia kapitana Tankersleya, ale także lady Harrington…

McKeon zerwał się, przewracając krzesło, ale Corelli nawet nie drgnęła. Poczekała spokojnie, aż się opanuje, ustawi mebel na miejscu i zmusi się, by na nim spokojnie usiąść.

— Jak wiecie, kapitan Tankersley zranił go w pojedynku, niestety rana nie okazała się zbyt poważna, za to Summervale skorzystał z pretekstu, by czym prędzej udać się do szpitala, a raczej zniknąć w drodze do niego. Do waszej wiadomości: wywiad szuka go, wychodząc z założenia, że było to płatne zabójstwo, choć dotąd ani oni, ani policja Landing nie zdołali znaleźć na to choćby cienia dowodu. Władze sądzą, że postanowił się ukryć do czasu, aż sprawa przycichnie, by nie być przesłuchiwanym albo nie zdradzić się w inny sposób. Podejrzewano nawet, że opuścił nasz układ planetarny; nikomu nie przyszło na myśl, że się po prostu przyczaił, czekając na powrót damy Honor. On i jego zleceniodawca, którego jeszcze nie znamy, zaplanowali, że przy pierwszym spotkaniu zostanie przez nią wyzwany na pojedynek, dzięki czemu zyska sposobność bezkarnego zabicia i jej.

— Ale… dlaczego? — McKeon spojrzał na Sarnowa, potem na nią i znów na Sarnowa. — Z tego, co pani mówi, wynika, że zabił Paula tylko po to, by móc w pojedynku zastrzelić Honor… czyli że zabicie go było tylko przynętą umożliwiającą mu złapanie Honor w pułapkę bez wyjścia i zabicie jej, tak?

— Nie tak, a raczej nie całkiem tak — odparła z namysłem Corelli. — To klasyczne postępowanie zawodowca: nie będzie musiał jej wyzywać, bo to ona wyzwie jego — i biedak będzie musiał się bronić. Sądzę, że Summervale i jego zleceniodawca doszli do wniosku, że Honor będzie tak wściekła i rozżalona, że stanie się nieostrożna, co ułatwi im zadanie. Nie mówiąc o tym, że on jest zawodowcem, a kapitan Harrington, z tego co wiem, nie ma żadnego doświadczenia czy to w pojedynkowaniu się, czy też w posługiwaniu bronią palną, konkretnie pistoletem… To wszystko prawda, ale ja sądzę, kapitanie McKeon, że zleceniodawca chciał jeszcze czegoś: chciał, żeby cierpiała. Chciał ją zranić najbardziej jak mógł. Chciał by zanim jego najmita ją zabije, wiedziała, że wyrządził jej największą krzywdę, jaką mógł.

— Bo wyrządził — szepnął Ramirez, zaciskając dłonie w pięści.

— Wiem — w głosie Sarnowa brzmiała najczystsza stal. — I nie pozwolę, by komukolwiek uszło to na sucho, jeśli będę w stanie coś na to poradzić. Powiedz im resztę, Ernie.

— Tak, sir. — Corelli spojrzała prosto w oczy McKeona. — Według mojej rozmówczyni, Summervale doszedł już do formy dzięki przyspieszonemu leczeniu, jako że postrzał był powierzchowny. Oczekuje na powrót lady Harrington w odosobnieniu. Zamierza je opuścić dopiero, gdy nadejdzie właściwy czas „przypadkowego” spotkania.

Z kieszeni kurtki mundurowej wyjęła złożoną kartkę staromodnego papieru i położyła ją na stole, przyglądając się kolejno każdemu z oficerów.

— Ukrywa się obecnie w domku myśliwskim na Gryphonie — dodała. — Sprawdziłam: w podanym miejscu rzeczywiście jest domek myśliwski. Został wynajęty wraz z otaczającym go terenem, ale bez służby. Tę zapewnił wynajmujący. Tu jest lokalizacja wraz z liczbą „gości” i „służby”. Wszyscy to zawodowi ochroniarze. Większość, jak podejrzewam, z organizacji.

Umilkła i cofnęła się na poprzednie miejsce, a głos zabrał Sarnow:

— Panowie, nie mogę wam niczego rozkazać, a doradzać nie ma sensu. Jednak wątpię, by chwilowo władze były w stanie zrobić cokolwiek legalnie, nawet gdyby otrzymały tę informację. Ja niestety nie mogę zrobić niczego… — wskazał wymownie na miejsce, gdzie powinny być nogi — oprócz przekazania wam wszystkiego co wiem. Mam pewne podejrzenia, kto jest zleceniodawcą Summervale’a, ale mogę się mylić, więc nie powiem tego głośno, by wam niczego nie sugerować. Lady Honor w ciągu ostatnich kilku lat przysporzyła sobie dość wrogów, a zbyt wielu z nich ma środki i możliwości, by coś takiego zorganizować czy to samodzielnie, czy wspólnie. Dlatego w tej chwili więcej szkody niż pożytku przyniosłoby zastanawianie się, kim on jest czy też kto dzwonił do kapitan Corelli. Biorąc pod uwagę, jak daleko się już posunęli, powstrzymanie damy Honor przed spotkaniem z Summervale’em nic nie da. Podobnie jak zabicie go, jak długo nie dowiemy się, kto go wynajął. Ta gnida po prostu poczeka i wynajmie kogoś innego, o kim nie będziemy wiedzieli, albo wymyśli inny sposób. Dlatego chciałbym wam przypomnieć jedną z maksym wbijanych nam wszystkim do głów na zajęciach z taktyki: by skutecznie zaplanować obronę, należy najpierw zidentyfikować wroga, ustalić jego zamiary i środki, którymi dysponuje.

Przez moment spoglądał wymownie w oczy McKeona, po czym spojrzał na Ramireza i Venizelosa. Żaden się nie odezwał, więc zadowolony skinął głową.

— Sądzę, że to byłoby wszystko, panowie — oświadczył i dodał, spoglądając na Corelli: — Chyba lepiej będzie, jeśli wrócimy do Bassingford, zanim doktor Metier zacznie rozbierać szpital, szukając mnie.

— Aye, aye, sir! — Corelli złapała za uchwyty fotela i odwróciła go ku drzwiom.

I zastygła, widząc uniesioną dłoń Sarnowa. Admirał odwrócił się, ile mógł, i powiedział cicho:

— Ja również jestem przyjacielem damy Honor. Panowie, życzę szczęścia… i udanych łowów.



ROZDZIAŁ XX

Michelle Henke wysiadła z windy i odruchowo wyprostowała ramiona, ruszając ku drzwiom pilnowanym przez dwóch wartowników. Jednym był kapral Royal Manticoran Marine Corps, drugim gwardzista graysoński w zielonozielonkawym mundurze Domeny Harrington. Uzbrojeni obywatele innych państw, nawet sprzymierzonych, nie mieli normalnie prawa przebywać na pokładach okrętów Royal Manticoran Navy, ale sytuacja nie była normalna. A kryjąca się za drzwiami, blada jak trup istota poruszająca się niczym mechaniczna lalka była nie tylko kapitanem RMN, ale również ważną osobistością sprzymierzonego państwa. Prywatnie Henke wątpiła zresztą, czy Honor w ogóle zdawała sobie sprawę z obecności graysońskiego kontyngentu na pokładzie.

Dotarła do wartowników, którzy równocześnie zasalutowali.

— Chciałabym zobaczyć się z lady Harrington. Proszę jej powiedzieć, że tu jestem.

Kapral zaczął sięgać do przycisku i cofnął rękę, gdy gwardzista odwrócił głowę i spojrzał nań wymownie. Henke udała, że nic nie widzi, i sklęła się w duchu — gdyby powiedziała, że chce się zobaczyć z kapitan Harrington, gwardzista by nie interweniował, uznając to za sprawę Królewskiej Marynarki. Skoro użyła tytułu „lady”, oznaczało to, że miała interes do jego patronki, a wszyscy gwardziści byli nie tylko zawodowymi ochroniarzami, byli wręcz nadopiekuńczy w stosunku do Honor. Henke to początkowo dziwiło — dopóki nie zorientowała się, że wiedzą o wszystkim: o śmierci Paula, parodii procesu Younga, a kto wie, czy nie o całej historii wojny Younga z Honor. Żaden z nich słowem nie skomentował niczego, ale właśnie to milczenie podkreślało ich całkowity brak zaufania do marynarki czy Korpusu w kwestii zapewnienia jej ochrony. I w tym przypadku Henke musiała się z nimi zgodzić.

Nim skończyła te rozważania, gwardzista nacisnął przycisk i w głośniku rozległ się głos Maca:

— Tak?

— Kapitan Henke pragnie zobaczyć się z patronką, panie MacGuiness.

— Dziękuję, Jamie. Proszę ją wpuścić.

Drzwi otworzyły się, gwardzista ustąpił jej miejsca i Henke weszła. Tuż za drzwiami czekał zmęczony MacGuiness wyglądający na własnego dziadka, z zapuchniętymi, zaczerwienionymi oczyma. Drzwi do sypialni były zamknięte, a po Nimitzu nie było śladu.

— Co z nią, Mac? — Honor nie mogła jej w żaden sposób usłyszeć, ale Mike odruchowo ściszyła głos.

— Bez zmian, ma’am. — Mac bezradnie spojrzał jej w oczy. — Żadnych zmian: po prostu leży, ma’am.

I w zupełnie nietypowy dla siebie sposób bezradnie wzruszył ramionami. Henke objęła go i puściła, czując, jak bierze głęboki oddech.

— Nimitz? — spytała równie cicho.

— To samo. — MacGuiness z wysiłkiem opanował się i przypominając sobie, że jest gospodarzem, wskazał jej najbliższe krzesło. — Nie chce jeść. Nawet selera nie chce. Leży na jej piersiach i mruczy… a ona… ona go chyba nawet nie słyszy, ma’am…

Henke usiadła i potarła dłońmi twarz, jakby próbowała w ten sposób oczyścić się z obaw. Nigdy nie widziała Honor w takim stanie — ba, nie wiedziała nawet, że może się w ten sposób zachowywać. Od momentu, w którym dowiedziała się o śmierci Paula, nie uroniła jednej łzy. Zatoczyła się wtedy blada jak trup, z oczami zranionego śmiertelnie zwierzęcia, które nie rozumie, dlaczego zadano mu taki ból. Wyglądało na to, że nawet łamiący serce jęk Nimitza do niej nie docierał.

Potem odwróciła się do Clinkscalesa z twarzą martwą niczym twarz marmurowego posągu. Głosem przywodzącym na myśl sopel lodu wydała serię poleceń. Zdała się nie słyszeć, że Clinkscales do niej mówił, że próbował ją pocieszyć… poczekała, aż skończy i ciągnęła dalej tym swoim strasznym, jeszcze nie do końca martwym głosem. Tym razem już się nie odezwał — posłał Henke jedno pełne agonii spojrzenie i pochylił głowę.

Piętnaście minut później obie były w pinasie wracającej na Agni.

Nie odezwała się, nawet nie odwróciła głowy, gdy Henke do niej mówiła. Była jakby na innej planecie… po prostu siedziała, przyciskała Nimitza do piersi i patrzyła pustym wzrokiem przed siebie.

Było to dwa dni temu. HMS Agni musiał pozostać na orbicie, by uzupełnić paliwo, a Protektor Benjamin zatrzymał okręt na dodatkowe sześć godzin, by przewieźć na pokład kontyngent gwardii i resztę tego, co obaj z Clinkscalesem uznali za niezbędne. Protektor nie powiedział tego wprost, ale z jego tonu wynikało jasno coś, czego Henke nie ośmieliła się zignorować: Honor Harrington wróci do Gwiezdnego Królestwa Manticore jedynie w sposób całkowicie jednoznacznie wskazujący na pełne wsparcie planety Grayson.

Honor tego nawet nie zauważyła. Gdy tylko znalazła się w przydzielonej jej kwaterze, zniknęła niczym blady i milczący duch w sypialni. I od tego momentu Henke zaczęła się naprawdę bać — jeżeli nawet Nimitz nie mógł do niej dotrzeć, to być może nie było już do kogo docierać. Była chyba jedyną osobą naprawdę świadomą, jak desperacko samotna była Honor i ile odwagi wymagało od niej pokochanie Paula oraz jak silne było to uczucie, kiedy już sobie na nie pozwoliła. Teraz Paula już nie było i…

Przestała myśleć i pospiesznie odwróciła głowę, słysząc odgłos otwierających się drzwi do kabiny sypialnej.

Honor stanęła w progu, nienagannie uczesana, ubrana w mundur, nie w suknię, w której przyleciała, a na jej ramieniu jak zwykle siedział Nimitz. Nawet nastroszone futro treecata nie było w stanie ukryć jego wychudzenia. Honor wyglądała jeszcze gorzej — popielata cera, pozbawione krwi wargi, zapadnięte oczy i wystające kości policzkowe. Nie miała śladu makijażu i jej twarz wyglądała niczym obciągnięty skórą eksponat anatomiczny z dokładnie widoczną całą strukturą kostną.

— Honor? — Henke wstała powoli, obawiając się ją przestraszyć.

— Mike.

Na twarzy Honor nie pojawiło się żadne uczucie, tak samo jak w głosie.

Ale najgorsze były oczy — przypominały zamarznięty krzemień, ale była w nich świadomość… i coś jeszcze… coś przerażającego…

— Mac — powiedziała płaskim, mechanicznym głosem mogącym z powodzeniem uchodzić za twór komputerowy.

Nie było w nim nic, tylko odległy, głębszy od przestrzeni ból.

Nie powiedziała nic więcej, tylko skierowała się ku drzwiom, idąc wolnym, miarowym krokiem.

Obaj wartownicy wyprężyli się na baczność. Nawet na nich nie spojrzała…

MacGuiness za to spojrzał na Henke z takim błaganiem w oczach, że bez słowa kiwnęła głową i pospieszyła za nią. Nie odzywała się słowem — bała się tego, co może usłyszeć, albo raczej nie usłyszeć w odpowiedzi. Szła obok i obserwowała kątem oka skulonego Nimitza, którego ogon zwisał bezwładnie na plecy Honor. W ten sposób dotarły do windy.

Honor wybrała cel jazdy i Henke w ostatniej chwili ugryzła się w język.

Jazda wydawała się trwać wieczność, ale w końcu winda stanęła, drzwi otworzyły się i obie znalazły się w okrętowej zbrojowni. Starszy sierżant sztabowy będący zbrojmistrzem okrętowym uniósł głowę znad lektury i zerwał się na baczność, obciągając i tak nienagannie leżący uniform Korpusu.

— Strzelnica jest pusta, sierżancie? — spytała martwo Honor.

— Uh… tak jest, milady. Pusta — potwierdził niezbyt uszczęśliwiony.

Honor nie zwróciła na to żadnej uwagi.

— W takim razie zechce pan wydać mi broń. Pistolet automatyczny kaliber 10mm.

Sierżant spojrzał ponad jej ramieniem na Henke. Przez całe życie miał do czynienia z bronią; sama myśl o wręczeniu nawet zabytkowej broni palnej komuś mówiącemu takim głosem sprawiła, że zjeżyły mu się włosy na głowie. Henke także była przerażona, ale przygryzła wargę i skinęła przyzwalająco głową.

Podoficer z wysiłkiem przełknął ślinę i wyciągnął spod blatu przedzielającego pomieszczenie elektrokartę.

— Proszę wypisać zamówienie, milady. Przyniosę co potrzeba.

Honor zabrała się za klawiaturę, a sierżant odwrócił się ku drzwiom do magazynu. I zamarł, słysząc jej głos.

— Potrzebuję też dziesięć naładowanych magazynków po dziesięć naboi każdy. I cztery pudełka nabojów luzem.

— Eee… Tak jest, milady. Dziesięć pełnych magazynków i dwieście naboi luzem.

I zniknął w magazynie.

Henke obserwowała, jak Honor powoli i precyzyjnie wypisuje zamówienie i prawdę mówiąc, nie wiedziała co myśleć. Siły zbrojne Królestwa od ponad trzystu standardowych lat nie używały już typowej broni palnej, czyli broni o pociskach napędzanych gazami chemicznymi powstałymi w procesie spalania materiału miotającego. Powód był prosty — żaden wystrzelony z nich pocisk nie miał tak niszczącej siły jak lecący z olbrzymią szybkością ładunek strzałek z pulsera. Osoba trafiona nimi w rękę przy dużym szczęściu mogła przeżyć, tracąc jedynie kończynę, co powodowało automatyczne wyłączenie z dalszej walki. Broń ta dodatkowo była bardziej odporna na uszkodzenia, no i magazynki mieściły znacznie więcej pocisków.

Mimo to na każdym okręcie Royal Manticoran Navy znajdował się nadal jeden typ takiej broni palnej — automatyczny pistolet kaliber 10mm — i naprawdę duży zapas amunicji. Każdy okręt miał w zbrojowni kilka egzemplarzy, dlatego że z ran postrzałowych z tej broni można było wyjść. Nigdy nie używano ich na służbie, ale każdy mógł w dowolnym momencie wypożyczyć taką broń i zamknąć się na strzelnicy. W Gwiezdnym Królestwie Manticore od dawna bowiem używano tych pistoletów wyłącznie do jednego celu — do pojedynków. I jak długo pojedynki pozostaną legalne, tak długo te pistolety będą w użyciu, dostępne dla każdego, kto będzie chciał potrenować.

Co naturalnie nie oznaczało, iż ktoś zdeterminowany nie mógł użyć takiej broni w innym celu.

Tymczasem Honor skończyła wypisywać zamówienie, przyłożyła kciuk do elektrokarty i odłożyła ją. Stała z opuszczonymi rękoma, dopóki sierżant nie wrócił.

— Proszę, milady — oświadczył zwięźle.

I nie kryjąc oporów, kolejno wyłożył na ladę: pistolet w skórzanej kaburze, słuchawki, drugie, mniejsze słuchawki — na oko rozmiarów treecata — i z jeszcze większym oporem wyposażony w pas umożliwiający noszenie na ramieniu pojemnik z amunicją.

— Dziękuję. — Honor przypięła kaburę do pasa magnetycznym zatrzaskiem i wzięła w jedną rękę słuchawki, w drugą zaś pojemnik.

Henke nie wytrzymała — przycisnęła pojemnik do lady. To wreszcie wywołało reakcję — Honor spojrzała na nią.

— Nie… — zaczęła Mike i urwała: jak miała zadać jej to oczywiste pytanie?

A jeśli go nie zada, jak będzie w stanie żyć ze świadomością, że…

— Nie bój się, Mike. — W głosie Honor nadal nie było żadnego uczucia, ale skrzywiła usta w imitacji ironicznego uśmiechu — Nimitz mi na to nie pozwoli. A poza tym mam coś ważniejszego do zrobienia…

Gdy wypowiedziała ostatnie zdanie, przez jej twarz przemknął pierwszy od dwóch dni cień jakiegokolwiek uczucia. Bardziej można go było wyczuć niż dostrzec i w jakiś sposób był jeszcze bardziej przerażający niż dotychczasowy brak jakichkolwiek emocji. Henke przez chwilę spoglądała jej w oczy, po czym odetchnęła i cofnęła rękę. Honor przerzuciła pas przez lewe ramię i podniosła ważący sporo pojemnik. Kiwnęła głową Henke i poleciła zbrojmistrzowi:

— Proszę zaprogramować strzelnice, sierżancie: standardowe przyciąganie takie jak na Manticore, odległość czterdzieści metrów, cel człowiek.

I nie mówiąc nic więcej, odwróciła się i podeszła do drzwi prowadzących na strzelnicę.



ROZDZIAŁ XXI

— Prince Adrian, tu kontrola lotów Hephaestusa. Proszę poczekać na ostateczne zezwolenie.

Kapitan Alistair McKeon przycisnął guzik na poręczy fotela.

— Prince Adrian potwierdza oczekiwanie na ostateczne zezwolenie odcumowania — powiedział.

— Rozumiem, Prince Adrian… Zezwalam na odcumowanie.

— Prince Adrian potwierdza ostateczne zezwolenie na odcumowanie. — McKeon spojrzał na sternika i polecił: — Odcumowanie. Zwolnić cumownicze promienie ściągające.

— Aye, aye, sir… Cumownicze promienie ściągające odłączone, sir — zameldował sternik.

— Sprawdź sąsiedztwo, Beth.

— Sprawdzam, sir.

McKeon cierpliwie poczekał, aż oficer taktyczny sprawdzi bezpośrednie sąsiedztwo okrętu. Raz w życiu widział skutki kolizji promu z krążownikiem liniowym w czasie odcumowywania tego ostatniego i nie miał ochoty oglądać czegoś podobnego nigdy więcej.

— Sąsiedztwo czyste, sir. Pięć małych jednostek stoczniowych w odległości dwudziestu pięciu kilometrów, namiar 208 na 095. Apollo na kursie 039, odległość siedem i pół kilometra.

— Mam je na ekranie manewrowym, sir — dodał sternik.

— Doskonale. Proszę uruchomić dziobowe silniki manewrowe.

— Aye, aye, sir… Dziobowe silniki manewrowe uruchomione, sir.

Ciężki krążownik ostrożnie oddalił się od nabrzeża i McKeon obserwował na ekranie wirtualnym, jak przesuwają się ściany olbrzymiego hangaru, w którym cumował.

— Proszę utrzymać obecny kurs — polecił, przełączając ekran wizualny fotela na prawą burtę.

Apollo wysunął się rufą do przodu ze swojego hangaru i oba okręty zaczęły oddalać się od siebie, by wyjść poza granicę bezpiecznego użycia impellerów. Poczekał, aż ją osiągnie, i wcisnął klawisz interkomu.

— Pułkownik Ramirez — zgłosił się natychmiast wywołany.

— Odcumowaliśmy, pułkowniku. Powinniśmy dotrzeć do celu w ustalonym czasie.

— Dziękuję, sir. Doceniamy waszą pomoc.

— Przynajmniej tyle możemy zrobić dla Korpusu — odparł McKeon i zakończył rozmowę.

Pan pułkownik Thomas Ramirez i pani major Susan Hibson byli zszokowani wynikami kontroli gotowości bojowej batalionu, którego dowództwo niedawno objęli. Nikt nie kwestionował dobrej woli kontyngentu pokładowego HMS Nike, ale cały batalion potrzebował treningu, co dobitnie uzmysłowił im ostatni test. Długie przebywanie okrętu w suchym doku, napływ uzupełnień i przeniesienia doświadczonych żołnierzy do innych jednostek spowodowały, że batalion jako całość reprezentował się gorzej niż średnia Korpusu. Tak pan pułkownik Ramirez jak i pani major Hibson zdecydowali Że Coś Trzeba Zrobić Natychmiast, niezależnie czy Nike nadawał się już do służby czy nie. W końcu batalion Royal Manticoran Marine Corps nie będzie siedział bezczynnie, tracąc formę, tylko dlatego że te ciemięgi z Królewskiej Marynarki dały sobie popsuć okręt!

Zwięzły, a konkretny raport uzyskał poparcie wszystkich stosownych dowódców łącznie z generał damą Ericą Vonderhoff, głównodowodzącą Fleet Marine Force, czyli wszystkich kontyngentów pokładowych Korpusu przydzielonych na okręty. Naturalnie generał Vonderhoff nie mogła wydawać rozkazów RMN, toteż dała panu pułkownikowi Ramirezowi zgodę na uzyskanie „możliwego, dostępnego transportu” własnym przemysłem. Oraz błogosławieństwo na drogę.

Królewska Marynarka wykazała pełne zrozumienie, ale z żalem musiała odmówić prośbie pana pułkownika Ramireza, gdyż najbliższy możliwy termin, w którym wykonalne byłoby zorganizowanie środków transportowych mogących przenieść pełen batalion i desantować go z orbity, przypadał za dwa tygodnie. Jeśli pan pułkownik Ramirez gotów jest poczekać, stosowne przygotowania zostaną naturalnie rozpoczęte, ale natychmiast nie da się nic zrobić. Zasugerowano mu na pocieszenie, że może przeprowadzić desant z Hephaestusa, który w końcu krąży po orbicie Manticore, tyle że wysokiej. A na powierzchni były stosowne poligony. Dajmy na to Camp Justin w Wysokim Sligo — akurat było tam po pas śniegu, co powinno wybitnie pomóc w przywracaniu gotowości bojowej Marines. A jeśli pan pułkownik woli pustynię, to może na ten przykład Camp Maastricht w księstwie West Wing?

Pan pułkownik okazał się jednak zatwardziałym wielbicielem planety Gryphon, klarując, że wojsko tak dalece zapuszczone i bez kondycji jak jego podkomendni wymaga terenu stanowiącego prawdziwe wyzwanie. A niewiele terenów stanowiło większe wyzwanie niż powierzchnia Gryphona zimą. Nie dość, że nachylenie osi planety wywoływało… interesujące warunki atmosferyczne, to w dodatku połowę powierzchni stanowiło nadal dziewicze pustkowie.

Niestety na Gryphon nie dało się dotrzeć z Hephaestusa przy użyciu pinas, bowiem aktualnie obie gwiazdy podwójnego systemu Manticore dzieliło prawie jedenaście godzin świetlnych. Na pokonanie tej odległości pinasy potrzebowały dwie i pół doby, co dwukrotnie przekraczało zasięg, który były w stanie pokonać z pełnym ładunkiem pasażerów, bowiem potem przestałyby działać pokładowe systemy podtrzymywania życia.

I już wyglądało na to, że pan pułkownik Ramirez zostanie zmuszony zgodzić się na ćwiczenia w Camp Justin, gdy wmieszał się los, jak zwykle działający w tajemny sposób. Owóż pan pułkownik Ramirez wspomniał o swoim problemie panu kapitanowi McKeonowi pewnego pięknego wieczora przy kielichu, zaś pan kapitan dostrzegł możliwość poprawy stosunków między obu rodzajami sił zbrojnych. Obaj z komandorem Venizelosem dowodzącym HMS Apollo mieli wziąć udział w manewrach, których celem była obrona Manticore B, toteż uradzili, że choć po drodze będzie trochę tłoczno, na oba okręty da się upchnąć cały batalion z HMS Nike wraz z pinasami. Skok w nadprzestrzeni będzie krótki, więc systemy wytrzymają, a Marines będą mogli do upojenia ćwiczyć na Gryphonie.

Pan pułkownik Ramirez podziękował w imieniu Korpusu, przyjmując, ma się rozumieć, propozycję i w ten sposób HMS Prince Adrian i HMS Apollo opuściły HMSS Hephaestus, kierując się ku planecie Gryphon i mając na pokładach dodatkowych sześciuset Marines.

— A dlaczego chcesz z nami lecieć, Scotty? — spytała uprzejmie Susan Hibson.

Porucznik Scotty Tremaine, asystent oficera taktycznego HMS Prince Adrian, będący również oficerem dyżurnym pokładu hangarowego ciężkiego krążownika, przyglądał się z pewnym (acz starannie ukrywanym) niesmakiem, jak Hibson odpakowuje nową gumę do żucia. Tremaine uznawał żucie gumy za jeden z bardziej obrzydliwych ludzkich nałogów i wyjątek robił tylko dla Marines, a konkretnie dla major Hibson. Znał ją nienajgorzej i widział w akcji w czasie ataku na bazę Blackbird. Poza tym nie jej winą było, że musiała spędzić tyle czasu bezczynnie wewnątrz zbroi — każdy by nabrał dziwacznych nawyków, siedząc w jednoosobowym czołgu i czekając na rozkazy, zwłaszcza że istniało nader niewiele sposobów wypełnienia tego oczekiwania. A potem niewiele więcej sposobów rozerwania się — można było tylko rozwalać rzeczy i rozstrzeliwać ludzi albo rozrywać jedno i drugie na strzępy przy użyciu brutalnej siły.

Hibson zaczęła rytmicznie żuć, nie odwracając od niego poważnego spojrzenia, toteż poczuł się zobowiązany do udzielenia wyjaśnień.

— Pułkownik potrzebuje pilota, ma’am.

— Pułkownik ma pilota. Całkiem rozsądnego i zdolnego. Gdyby tak nie uważał, nie ciągnąłby go ze sobą przez całą drogę z pokładu Nike.

— Wiem, ma’am, ale martwi mnie pokładowy system nawigacyjny jego pinasy — wyjaśnił, patrząc jej w oczy niczym wcielenie niewinności. — Razem z bosmanem Harknessem przeprowadziliśmy kompletną diagnostykę i nie zdołaliśmy wykryć uszkodzenia, ale jestem pewien, że coś jest nie w porządku.

— Aha — mruknęła z namysłem Hibson: Tremaine nie został wtajemniczony w prawdziwy cel operacji, co jak właśnie stwierdziła, nie przeszkodziło mu w domyśleniu się prawdy. — To na tyle poważne, by wyłączyć pinasę z ćwiczeń?

— Nie przesadzajmy, ma’am. Tylko obaj z bosmanem czulibyśmy się znacznie lepiej, mając na oku ten system w czasie lotu. Gdyby coś się zepsuło, moglibyśmy na miejscu naprawić… i potwierdzić oficjalną awarię systemu.

Hibson uniosła brwi, z trudem zachowując powagę.

— Wspomniałeś o swoich podejrzeniach kapitanowi?

— Tak, ma’am. Skipper uważa, że pinasy to sprawa Korpusu, ale gdyby pułkownik Ramirez czy pani uznali za stosowne poprosić flotę o drobną pomoc techniczną na wszelki wypadek, to gotów jest na parę dni oddelegować bosmana i mnie.

— Rozumiem. — Susan Hibson poruszyła miarowo szczękami i zdecydowała: — Zapytam pułkownika. Jeśli się zgodzi, nie mam nic przeciwko waszej obecności.

— Uwaga! Załadunek za trzydzieści minut! Powtarzam: dziewiąty batalion, załadunek za trzydzieści minut! Uwaga!

Marines obojga płci ożywili się, słysząc płynący z głośników komunikat. Dwie kompanie przewidziane do desantu w zbrojach były praktycznie już gotowe do załadunku — pozostały jedynie ostatnie sprawdzenia skafandrów pancernych. Ich mający mniej szczęścia towarzysze odłożyli kubki, lekturę czy karty i zaczęli zakładać skafandry, zgodnie z tradycją rozstawiając po kątach w obrazowy, acz nieprzyzwoity sposób projektantów tychże wraz z rodzinami w paru pokoleniach.

Skafandry próżniowe używane przez RMN zaprojektowano z myślą o użyciu w przestrzeni, tak by można było w nich przeprowadzać wymagające delikatności naprawy i nosić je przez dłuższy czas. Skafandry zaprojektowane dla Marines, choć wygodniejsze od zbroi, były również znacznie cięższe, mniej wygodne i znacznie mniej komfortowe niż opracowane dla floty. Powody istniały trzy: były z konieczności lekko, ale skutecznie opancerzone, zaprojektowane z myślą o działaniach na powierzchniach wrogich planet, no i zgodnie z filozofią Korpusu przyjętą przez projektantów to wytrzymałość, a nie wygodę postawiono na pierwszym miejscu. Za to nawet najzagorzalsi malkontenci zmuszeni byli przyznać, że najgorsza zima na Sphinxie czy Gryphonie mogła stanowić jedynie niedogodność dla Marines w skafandrach. Co biorąc pod uwagę meldunki meteorologiczne, sprawiło wszystkim dużą ulgę.

Dziewiąty batalion formował się na pokładzie hangarowym odprowadzany przez grupę widzów spośród kontyngentu Prince Adrian. Komentarze były rozmaite, ale większość wyrażała zadowolenie, że tym razem to inni będą się męczyć. Na ładujących się do pinas nie robiło to większego wrażenia, bowiem mieli świadomość, że widzowie prędzej czy później znajdą się w podobnej sytuacji. A znając prawa Murphy’ego i zasady operowania Korpusu, raczej prędzej niż później. Na dodatek prywatna sieć informacyjna batalionu głosiła, że ta akcja będzie znacznie sensowniejsza niż zwykłe ćwiczenia po pas w śniegu.

Scotty Tremaine usadowił się w fotelu drugiego pilota pinasy dowodzenia o kryptonimie Nike 1. Major Hibson znajdowała się w Nike 2 gotowa przejąć dowodzenie, gdyby zawiodły systemy łączności Nike 1. Kapitan Tyler znajdująca się na pokładzie HMS Apollo otrzymała kryptonim Nike 3 i w ostateczności miała przejąć dowodzenie, gdyby coś się stało z łącznością pinasy major Hibson.

Sternik pinasy dowodzenia, mat Hudson, nie był zachwycony obecnością Scotty’ego, ale się nie odzywał. Zdążył odcumować i opuścić pokład hangarowy, gdy w drzwiach kabiny pilotów stanął bosman o twarzy zawodowego boksera, któremu nie zawsze dopisywało szczęście.

— Jak na razie wszystko wygląda dobrze, panie Tremaine — oznajmił Horace Harkness i dodał: — Ale nadal coś szwankuje w nawigacyjnym. Zapisałem na wszelki wypadek.

— Doskonale. Będę zwracał szczególną uwagę na system nawigacyjny — odparł Tremaine ze śmiertelną powagą. — Proszę wracać na stanowisko.

— Aye, aye, sir.

Harkness zniknął, za to w słuchawce Scotty usłyszał pytanie Ramireza:

— Wszystko w porządku, Hudson?

— Aye, aye, sir. Dostaliśmy właśnie pozwolenie na opuszczenie sąsiedztwa okrętu.

Siedem pinas odłączyło się od obu okrętów. Mimo opuszczenia strefy bezpieczeństwa poruszały się z użyciem napędu konwencjonalnego, kierując się ku błękitnobiałej planecie, bowiem ćwiczenia miały przebiegać w warunkach maksymalnie zbliżonych do bojowych od momentu opuszczenia okrętów. Oznaczało to ciszę radiową i wyłączenie wszystkich łatwo wykrywalnych systemów pokładowych, nawet silników antygrawitacyjnych. Oraz wejście w atmosferę południowej półkuli z maksymalną bezpieczną prędkością.

Dzioby i krawędzie natarcia płatów zaczęły się rozjarzać czerwonym blaskiem — najlepszy dowód, że pinasy weszły w atmosferę. Następnym dowodem było to, że jednostkami zaczęło rzucać, toteż wszyscy trzymali się mocno oparć czy innych stałych elementów, mimo że byli przypięci pasami do foteli. Warunki lotu mogły się jedynie pogorszyć, gdy do turbulencji dojdzie jeszcze wiatr. A czekała na nich prawdziwa burza śnieżna, co przy braku antygrawitacji oznaczało raczej urozmaicony lot. Pinasy były do tego przystosowane, ale jak dotąd nikt nie znalazł jeszcze sposobu, by przygotować do podobnej huśtawki ludzki żołądek. Toteż Marines można było podzielić na trzy kategorie: niewrażliwych, którzy nigdy nie rzygali, wrażliwych, którzy już rzygali, i upartych, którzy będą rzygać. Na szczęście wrażliwych było najmniej.

Wycie turbin zagłuszyło wycie wiatru, gdy pinasy zmniejszały wysokość, kierując się ku wyznaczonym strefom lądowania. A raczej sześć się ku nim kierowało, bo siódma najpierw zboczyła z kursu, a potem w ogóle zniknęła z ekranów HMS Prince Adrian w jednej z najgorszych burz w tym sezonie.

Bosman Harkness ponownie wsadził głowę do kabiny pilotów i wyszczerzył się radośnie.

— Co się stało, Harkness? — spytał Tremaine, nie odwracając głowy od tablicy przyrządów.

Hudson co prawda jak dotąd dawał sobie doskonale radę, ale warunki atmosferyczne były gorsze, niż się spodziewali, więc nie należało rozpraszać uwagi.

— Tak sobie pomyślałem, że pewnie będzie pan chciał wiedzieć: system nawigacyjny twierdzi, że zeszliśmy o trzydzieści stopni z kursu.

— Skandaliczne, bosmanie. Po prostu w głowie się nie mieści. Proszę łaskawie wyłączyć ten złom: nie będziemy przecież zapisywali tak błędnych danych. Proszę zapisać w dzienniku pokładowym usterkę, a my z matem Hudsonem jakoś sobie poradzimy.

Thomas Ramirez odruchowo sprawdził ekwipunek — jak zwykle wszystko było na miejscu, ale człowiek szybko się uczy, że lepiej parę razy niepotrzebnie sprawdzić, niż raz coś zostawić. Nike l coraz bardziej schodziła z kursu, bez wątpienia z powodu burzy. Ramirez uśmiechnął się lekko i natychmiast spoważniał, widząc, że ktoś stoi obok jego fotela.

— Był rozkaz, że wszyscy mają siedzieć przypięci! Co do… — warknął i zamilkł, rozpoznając kto to taki, po czym spytał z ciężkim westchnieniem: — Sierżancie Babcock, czy byłaby pani uprzejma wyjaśnić mi, co pani tu, do cholery, robi?!

Stopień rezygnacji w jego głosie był znacznie większy, niż mogły to sugerować słowa. Sierżant major Babcock strzeliła obcasami i wyprężyła się na tyle, na ile pozwalał jej na to skafander.

— Sir! Sierżant major melduje posłusznie, że się zgubiła w całym tym zamieszaniu, sir! Miałam wrażenie, że to jedna z pinas Prince Adriana, sir, i…

Ramirez z jeszcze większą rezygnacją potrząsnął głową.

— Pudło, gunny. Prince Adrian nie ma jeszcze na wyposażeniu modelu XXX.

— Sir…

— Zaraz! — Ramirez spojrzał z wyrzutem na sierżanta majora dziewiątego batalionu Francisa Iwaszko. — Coś mi się wydaje, że nie zapisałeś sierżant major Babcock jako obserwatora nadzwyczajnego, gunny?

— Tego… nie, sir! Ale…

— No to natychmiast umieść ją na liście. Jestem zaskoczony, gunny: od dawna wiesz, jak ważny jest porządek w papierach. Teraz będę musiał dostać wsteczną zgodę majora Yestachenki i kapitana McKeona!

— Tak jest, sir. Przepraszam, sir. Chyba się starzeję, sir! — wyrecytował z szerokim uśmiechem sierżant major Iwaszenko.

— To wszyscy tak mamy. Tylko żeby mi się to więcej nie powtórzyło — warknął Ramirez i dodał: — A pani, sierżant major Babcock, wróci na miejsce i siądzie łaskawie na dupie. Już ja przypilnuję, żeby na dole się pani właściwie zachowywała. Jasne?!

— Tak jest, sir!

— Nike 2 do wszystkich Nike — głos Susan Hibson był czysty i spokojny. — Straciliśmy kontakt z Nike l i do chwili odzyskania tego kontaktu przejmuję dowodzenie. Nike 2 bez odbioru.

Wyłączyła radiostację i uśmiechnęła się smętnie — życie to nie jest bajka, niestety; ktoś musiał pilnować przebiegu ćwiczeń, a Ramirez był od niej wyższy stopniem. Niestety…

„Zadymka” nie było najwłaściwszym określeniem tego, co działo się wokół myśliwskiego domku stojącego na pustkowiu. Było zbyt statyczne. Wokół osamotnionego budynku wył bowiem wiatr, wiejący z prędkością ponad sześćdziesięciu kilometrów na godzinę, gnając przed sobą ścianę śniegu, tak że nie sposób było stwierdzić, gdzie kończyła się zasypana śniegiem ziemia, a gdzie zaczynało pełne śniegu niebo. W tych zdecydowanie niesprzyjających życiu warunkach nikt nie spodziewałby się zastać na zewnątrz kogoś zdrowego na umyśle.

Ktoś, kto tak by założył, pomyliłby się srodze — w załomach ścian i zewnętrznych schodów kuliło się pięciu mężczyzn i kobieta, klnących z wprawą i uczuciem zarówno pracodawcę, jak i samych siebie za podjęcie roboty w takich warunkach. Teoretycznie mieli wypatrywać zagrożenia, w praktyce nie widzieli własnych wyciągniętych dłoni. Mieli doskonałe wyposażenie polarne, ale przy wichurze sięgającej w porywach stu kilometrów na godzinę najlepsze ubrania i systemy ocieplające, nawet podkręcone na maksymalną moc, powoli, ale nieubłaganie przegrywały walkę z zimnem. Co jedynie potwierdzało, że tkwią tu bez sensu, bowiem jedynie lunatyk wyszedłby z domu przy takiej pogodzie.

Żadne z nich nie dostrzegło skrzydlatego kształtu opadającego gwałtownie po zawietrznej. Nie usłyszało też wycia turbin, bo wiatr wył znacznie głośniej. Trzy metry nad ziemią mat Hudson przestawił dysze tak, że pinasa zawisła w powietrzu, i wysunął podwozie. A potem wyłączył silniki i jednostka opadła jak kamień. Potężne amortyzatory zneutralizowały wstrząs towarzyszący zetknięciu się podwozia z ziemią i pinasa znieruchomiała na płaskiej płycie skalnej wykrytej przez radar pokładowy.

Gdy pinasa ostatecznie znieruchomiała po paru bujnięciach na boki, Scotty Tremaine odpiął pasy, poklepał Hudsona po ramieniu i ocenił:

— To była dobra robota. Nie: to było lepsze niż dobre. To było nadzwyczajne, macie Hudson.

— Dziękuję, sir. — Hudson pokazał wszystkie zęby w szerokim uśmiechu.

Harkness ponownie wsadził głowę do kabiny pilotów.

— Pasażerowie gotowi do wysiadki, sir — poinformował Scotty’ego. — Nie sądzi pan, że lepiej będzie na nich uważać, żeby się gdzieś nie zgubili?

— Przy tej pogodzie?! Wolne żarty, bosmanie. — Tremaine zwolnił blokadę fotela i odjechał od tablicy przyrządów. — Chociaż obowiązkiem Królewskiej Marynarki jest opieka nad ofiarami wszelkiej maści… Fakt: nie można liczyć na to, że kupa bezradnych Marines znajdzie bez naszej pomocy drogę, zwłaszcza w nocy!

— Też tak myślałem, sir — zgodził się Harkness i podał mu paralizator. — Mam nadzieję, że założył pan ciepłe gacie, sir!

Pierwszym (i równocześnie ostatnim) ostrzeżeniem, jakie otrzymali dygocący z zimna strażnicy był widok czegoś materializujacego się ze śniegu. Zidentyfikować owego „czegoś” żaden nie miał szans, bo pluton dowodzenia pułkownika Ramireza mający odegrać na ćwiczeniach rolę sił szybkiego reagowania uzbrojony został w paralizatory, a nie jak cała reszta w laserowe symulatory trafień. Żeby sytuacja wyglądała bardziej realistycznie, ma się rozumieć.

Dlatego też wszyscy strażnicy zewnętrzni leżeli bez przytomności na śniegu, nim którykolwiek zdał sobie sprawę, że zostali zaatakowani.

— Co z nimi zrobić, sir? — spytał sierżant major Iwaszko, trącając najbliższe ciało czubkiem buta.

— Zostawić ich, żeby zamarzli, byłoby zanieczyszczaniem środowiska. — Ramirez przypomniał sobie obraz z orbity. — Tam gdzieś powinna być szopa, gunny. To chyba właściwe miejsce.

— Tak jest, sir. — Iwaszko sprawdził na wyświetlaczu wewnątrz hełmu, kto jest najbliżej. — Coulter i Matthus, robicie za niańki. Śpiące królewny do szopy i pilnować, żeby mi się żadne nie obudziło!

Bosman Harkness nie lubił Marines. Było to instynktowne uczucie, którego nigdy nie analizował i nie kwestionował, ale tej nocy gotów był zrobić wyjątek. Szedł krok w krok za porucznikiem Tremaine’em, pilnując go na wszelki wypadek, a równocześnie przyglądał się uważnie, jak pułkownik Ramirez i jego ludzie zachowują się podczas akcji.

Marines otoczyli dom szerokim kręgiem, odszukali i unieszkodliwili ziemną linię komunikacyjną i sensory wstrząsowe, a połączenia satelitarne zagłuszyli. Wszystko to w mniej niż cztery minuty. W tym czasie drużyna sztabowa zebrała się wokół Ramireza, który wyznaczył każdej sekcji drzwi, którymi ma wejść.

Ponieważ porucznik Tremaine trzymał się blisko Ramireza, Harkness robił to samo, ale o tym, że do zabawy dołączyła sierżant major Babcock, dowiedział się dopiero, gdy ją zobaczył za plecami pułkownika. Potrząsnął głową w niemym podziwie — nie sądził, że gunny aż tak lubiła Kapitan. A skoro on nie wiedział, że tu będzie, gotów był się założyć o każdą kwotę, że McKeon też nie. Jak zdążył poznać skippera, to choć oficjalnie nic jej nie zrobi, to w prywatnej pogawędce przy drzwiach zamkniętych poleci z niej pierze aż miło.

Ramirez poprowadził swoją grupę do frontowych drzwi i nie chcąc ryzykować, odpiął od uprzęży małe, płaskie pudełeczko. Przyłożył je do drzwi na wysokości zamka, nacisnął guzik i po sekundzie drzwi stanęły otworem. Pchnął je delikatnie nogą. Z wnętrza dobiegła niezrozumiała, acz z tonu mówiącego sądząc, obelżywa uwaga, gdy wpadł tam tuman śniegu gnany podmuchem ostrego wiatru. Ramirez nacisnął spust i wszedł, nim malkontent dotknął podłogi.

— Jeden leży — mruknął do mikrofonu.

— Drugi też — rozległo się w słuchawkach.

— Trzeci — dodał inny głos.

— Czwarty.

Babcock wśliznęła się za Ramirezem, Tremaine za nią, a Harkness zamykał pochód, przy okazji zamykając za sobą drzwi. Cała drużyna była już w domku i starając się poruszać bezszelestnie, szybko i sprawnie, sprawdzała pomieszczenie po pomieszczeniu, głusząc przy okazji każdego napotkanego mieszkańca. Wszystko szło cicho i sprawnie, dopóki Harkness nie usłyszał nagle za plecami zdziwionego:

— Co do kurwy…?

Obrócił się na pięcie i zobaczył imponującego mięśniaka sięgającego do podramiennej kabury. Gość miał wyraz twarzy mało przypominający myśliciela, i wysiłek związany z próbą zrozumienia tego, co widzi, znacznie spowolnił jego refleks — tak bywa z nieprzyzwyczajonymi. Ponieważ był za blisko, by Harkness zdołał strzelić, sam nie obrywając, a nie miał na to najmniejszej ochoty, znając skutki trafienia z paralizatora, rąbnął go na odlew kolbą w szczękę. Trafił, bo nie mogło być inaczej, i napastnik zwalił się z łomotem na podłogę.

— Cholllera! — jęknął ktoś, gdyż upadek wstrząsnął korytarzem.

Harkness zaczerwienił się, ale nie marnował czasu na tłumaczenia, bo drzwi do innych pokoi zaczęły się otwierać, wypuszczając innych „gości” w rozmaitym stopniu ubranych, za to wszystkich uzbrojonych. Pierwszego położył celnym strzałem, do drugiego wycelował, ale ten już padał trafiony przez Scotty’ego. Górą zawył strzał z pulsera i Ramirez dwoma strzałami położył trzech przeciwników — dwaj mężczyźni i kobieta, która strzeliła, stali na tyle blisko siebie, że dwa trafienia objęły całą trójkę. Taki strzał był mniej skuteczny, bo efekt trwał krócej, ale póki co wyeliminował ich z walki.

Sierżant major Babcock znajdowała się akurat dokładnie przed drzwiami, gdy te gwałtownie się otworzyły. Sądząc po braku strojów, parka zajmująca sypialnię była jeszcze przed chwilą mocno zajęta, ale wykazała się podziwu godnym refleksem. Kobieta była szybsza — to ona pierwsza dopadła drzwi i złapała paralizator Babcock, nim ta zdążyła wycelować.

Harkness zaklął i uniósł broń, ale Babcock była za blisko przeciwniczki, by ryzykować strzał. Gdyby ją ogłuszył, nie zdołałby się ukryć nawet na biegunie Gryphona przed odwetem, gdy Iris Babcock odzyskałaby przytomność. W następnej sekundzie opuścił broń, bo jakakolwiek pomoc była już zbędna. Babcock pozwoliła kobiecie oburącz chwycić broń, odbiła się, i używając tejże broni jako osi obrotu, kopnęła ją obunóż. Przeciwniczka z jękiem poleciała w tył, gdy para butów bojowych rozmiar osiem trafiła ją w brzuch. Wpadła na mężczyznę, wytrącając mu pulser z dłoni. Babcock w tym czasie stanęła na podłodze, zrobiła dwa szybkie kroki do przodu i z półobrotu rąbnęła go łokciem w szczękę. Chłop zwalił się jak ścięty na swą jęczącą z bólu towarzyszkę, a sierżant major spokojnie poczęstowała każde z nich z paralizatora.

Wszystko to trwało sekundy. Harkness pogratulował sobie w duchu instynktu samozachowawczego. Babcock zaś wyszła na korytarz, przyjrzała mu się nieżyczliwie i warknęła:

— Następnym razem weź ze sobą bęben i orkiestrę!

— Spokojnie, gunny! — wtrącił ostro Ramirez, nasłuchując z maksymalnie nastawionymi mikrofonami zewnętrznymi skafandra. — Nic się nie stało, jak sądzę… Dwunasty leży. Powtarzam: dwunasty leży.

Po czym spojrzał wymownie na Harknessa, zaskoczył go, nic nie mówiąc, i odwrócił się w głąb korytarza. Bosman Harkness natychmiast zaczął się zastanawiać, czy przypadkiem nie należałoby nieco zmodyfikować swego stosunku do Marines: w końcu wychodziło, że nie są aż tacy źli… To znaczy, niektórzy — nie są aż tacy źli, nie należy przesadzać z dobrocią serca.

Pięć minut później wszyscy ochroniarze byli unieszkodliwieni. Wszyscy, naturalnie jeśli wierzyć tajemniczej informatorce. Thomas Ramirez nie był z natury skłonny do łatwowierności, toteż nie zrezygnował ze środków bezpieczeństwa — rozmieścił ludzi tak, by mieli pod ogniem wszystkie podejścia do prowadzących na piętro schodów, i poprowadził na górę Babcock, Iwaszkę i Scotty’ego. Harkness nie został zaproszony, ale nikt nie kazał mu także zostać na dole, więc dołączył jako ostatni do procesji, mając przed sobą Babcock.

Drzwi na wprost schodów były zamknięte. Ramirez ponownie spróbował użyć swego czarodziejskiego pudełka, ale mieszkaniec apartamentu najwyraźniej nie ufał elektronicznym zamkom. Użył staromodnego mechanicznego, zamykanego na klucz i nader solidnie wyglądającego. Ramirez schował elektrowytrych, wzruszył ramionami i oddał broń Iwaszce. Mieszkańca zamkniętego pokoju nie mogli uśpić na parę godzin, bowiem na taki luksus nie mieli czasu, co w połączeniu z niemożnością cichego otwarcia drzwi oznaczało, że będzie trzeba sprawę załatwić po staremu, czyli na rympał. Co bynajmniej Ramireza nie martwiło.

Cofnął się do schodów i ruszył biegiem ku drzwiom — miał co prawda miejsca zaledwie na trzy długie kroki, ale to wystarczyło, bo jeszcze nie zbudowano takich drzwi, które byłyby w stanie zatrzymać Thomasa Ramireza. Przeszedł przez nie niczym kamień z katapulty w deszczu drzazg i kawałków drewna.

Śpiący w apartamencie miał refleks drapieżnego kota — pierwszym i jedynym ostrzeżeniem był trzask rozlatujących się drzwi, a nim Ramirez w dwóch skokach dopadł łóżka, na którym mężczyzna spał, ów zdążył usiąść i złapać pulser leżący pod poduszką. Dopiero w tym momencie otworzył oczy, ale wycelować już nie zdołał — dłoń przypominająca imadło złapała go za bluzę piżamy i wyciągnęła z pościeli.

Denver Summervale wyleciał z łóżka jak dobrze odpalona rakieta. Po drodze zahaczył prawą ręką o obudowę w nogach łóżka i z okrzykiem bólu wypuścił broń. A Ramirez puścił go, gdy znalazł się w najwyższym miejscu łuku. Summervale przeleciał przez cały pokój i ledwie zdążył ramieniem osłonić głowę, gdy huknął o ścianę, aż zadudniło. Odbił się, zdołał wylądować na nogach i przyjąć pozycję obronną. Jak na kogoś dopiero co dosłownie wyrwanego ze snu i ciśniętego o ścianę wykazał zadziwiającą koordynację. Potrząsnął głową, próbując odzyskać ostrość widzenia i jasność myślenia, a Ramirez mu na to pozwolił. Stał i spokojnie czekał na atak.

Nie musiał długo czekać. Denver Summervale co prawda nie lubił walki wręcz — uważał się bowiem za specjalistę z chirurgiczną precyzją usuwającego problemy innych za godziwą opłatą. Do takich koronkowych akcji służył pistolet, ale Summervale zabijał także gołymi rękoma, tyle że było to znacznie mniej czyste. O czym nie wiedział, to o tym, że nie jest ani tak szybki, ani tak silny jak Ramirez. Nie wziął także poprawki na to, że był w piżamie, podczas gdy przeciwnik miał na sobie skafander próżniowy.

Ramirez lewą dłonią zablokował cios, który miał być śmiertelny, prawą zaś zaciśniętą w pięść wbił w splot słoneczny przeciwnika, składając go jak scyzoryk. W następnej sekundzie lewą spoliczkował go na odlew, co tamtego wyprostowało i posłało z powrotem na ścianę. Nim zdążył do niej dolecieć, Ramirez złapał go za kołnierz, okręcił i cisnął twarzą w dół na łóżko tak złośliwie, że mężczyzna trafił brzuchem na drewniane zakończenie w nogach. Następnie wykręcił mu prawą rękę na plecy i złapał drugą rękę tak, że przedramieniem zablokował gardło, całkowicie go unieruchamiając. Ta oczywista prawda dotarła do Summervale’a, gdy spróbował się uwolnić, co zakończyło się kolejnym krzykiem bólu. Ramirez z idealnie obojętną miną wsadził mu kolano w kręgosłup i odezwał się grzecznie:

— No, no, panie Summervale. Żadnych gwałtownych ruchów.

Poczekał, aż Iwaszko położy na łóżku kieszonkowy dyktafon, a do więźnia dotrze dokładnie, w jakim znajduje się położeniu, i spytał:

— Rozpoznaje pan mój głos, Summervale?

Zapytany zgrzytnął jedynie zębami w odpowiedzi. Ramirez przesunął nieco prawą rękę i odpowiedziało mu oczekiwane, pełne bólu wycie.

— Zadałem panu pytanie, Summervale. To nieuprzejme ignorować czyjeś pytania.

Summervale zawył ponownie i odchylił głowę do tyłu, by wydobyć głos z gardła.

— Tak! — W jego głosie był tylko ból i nienawiść.

— Dobrze. Domyśla się pan dlaczego tu jestem?

— Pierdol się! — wydyszał zapytany.

— Co za maniery! — prychnął Ramirez. — Co za język! Dobrze, gnoju, chcesz po chamsku, będzie po chamsku. Odpowiesz mi na jedno pytanie: kto zapłacił ci za zabicie kapitana Tankersleya?

— Idź., do… diabła… skurwielu!

— Widzę, że się wolno uczysz, Summervale. Albo jesteś wyjątkowo tępy. Powtórzę pytanie: kto ci zapłacił za zastrzelenie Paula Tankersleya?

— A… kurwa… czemu… mam… ci… powiedzieć?… Jak… się… dowiesz… i… tak… mnie… zabijesz… więc… się… pierdol…!

— Idiota! — westchnął Ramirez. — Nie przeczę, że mam na to ochotę, ale Kapitan by mi tego nie wybaczyła, więc cię nie zabiję. A ty odpowiesz na moje pytanie.

— Jak cholera!

— Myślę, że się zastanowisz — powiedział dziwnie miękko i łagodnie Ramirez.

Scotty Tremaine, słysząc ten głos, odwrócił się i wyszedł.

— Powiedziałem, że przeżyjesz — szepnął Ramirez z uczuciem. — Ale nigdy nie mówiłem, że będzie to bezbolesne!



ROZDZIAŁ XXII

— Cumownicze promienie ściągające trzymają, ma’am.

— Wyłączyć silniki manewrowe. Uwaga przy dyszach wysokościowych. Bosmanmat Robinet, proszę przejąć kontrolę podejścia.

— Główne silniki manewrowe wyłączone, ma’am — zameldowała sternik, dokonując drobnej poprawki położenia okrętu w pionie. — Mam pełną kontrolę podejścia, ma’am.

— Doskonale. — Michelle Henke opadła wygodniej w fotel, obserwując na ekranie wizualnym zbliżanie się brzydkiego, acz swojskiego kształtu HMSS Hephaestus.

Przez ostatni kwadrans po przekroczeniu granicy bezpieczeństwa umożliwiającej używanie impellerów Agni leciał na silnikach manewrowych. Teraz uchwycony w wiązkę promieni ściągających stacji poruszał się bardziej dzięki nim niż dzięki własnemu napędowi. Jedyne, czego musiała dopilnować dyżurna wachta, to utrzymanie właściwego położenia okrętu w pionie, gdy znalazł się już w przydzielonym hangarze. A do tak delikatnych zmian cumownicze promienie stacji po prostu się nie nadawały.

Bosmanmat Robinet najprawdopodobniej byłaby w stanie zacumować, nie budząc się, ale za manewry odpowiedzialny był kapitan, toteż Henke na wszelki wypadek obserwowała ją uważnie. I z lekkim napięciem, bowiem cumowanie nigdy nie należało do jej ulubionych manewrów. Była doświadczonym oficerem, ale wiedziała, że nigdy nie wykona żadnego manewru z tak całkowitą pewnością siebie, że aż graniczącą z arogancją, jak to robiła Honor. Świadomość, że to właśnie ów brak pewności siebie uniemożliwiał jej perfekcyjne manewry, w niczym nie pomagała, bo proces przypominał kwadraturę koła: brak pewności uniemożliwiał spokojne manewrowanie, co potęgowało niepewność, która… itd… itp.

Sklęła się w duchu; rozumiała ten mechanizm aż za dobrze, lecz fakt pozostawał faktem — preferowała pozostawianie okrętu na orbicie parkingowej i czekanie, aż mniejsze jednostki i tendry zacumują do niego lub wlecą na pokład hangarowy. Z drugiej strony cieszyła się, że na stacji znalazł się otwarty hangar, gdyż dok, w którym przebywał HMS Nike, był o ledwie pięć minut drogi piechotą. Zawiadomiła już Eve Chandler o przybyciu Honor i dostała od niej potwierdzenie tego, czego się obawiała — banda dziennikarzy czekała na nią na stacji. Duża banda.

Skrzywiła się odruchowo i natychmiast zmusiła do przybrania obojętnego wyrazu twarzy. Dała sobie wcześniej słowo, że nie pozwoli, by to stado sępów dopadło Honor. Dlatego kontrola lotów Hephaestusa otrzymała informację, że hrabina Harrington wraz z towarzyszącymi jej osobami przyleci kutrem na główny pokład hangarowy. Sfałszowanie planu lotów było średnio poważnym przestępstwem, ale Henke miała pewność, że główny kontroler zorientował się, o co chodzi — usłyszała to w jego głosie. Wygłosił też uwagę, naturalnie przypadkowo, że dziennikarze pewnie się o tym dowiedzą. Nawet jeśli miała ją za to spotkać reprymenda, Henke była przekonana, że postąpiła słusznie.

Rozległ się cichy, melodyjny dźwięk i bosmanmat Robinet zameldowała:

— Przycumowaliśmy, ma’am.

— Włączyć generatory cum.

— Generatory cum włączone, ma’am.

— Jack, poproś, by podłączyli do śluzy korytarz — poleciła Henke oficerowi łączności. — Zobaczymy, jak szybko im to pójdzie.

— Aye, aye, ma’am.

— Dziękuję. — Mike wstała i spojrzała na pierwszego oficera. — Panie Thrumond, proszę przejąć wachtę.

— Aye, aye, ma’am. Przejmuję wachtę.

— Doskonale. — Henke potarła skroń i dodała: — Gdyby ktoś mnie potrzebował, będę z lady Harrington.

Kabina nie miała okna, ale Honor podłączyła ekran komputera do dziobowych sensorów optycznych, dzięki czemu mogła oglądać cały manewr cumowania choć na płaskim ekranie.

Wpatrywała się weń, czując pustkę. Czuła się bardziej pusta niż przestrzeń wyczyszczona przez entropię. Słyszała krzątającego się wokół Maca, czuła Nimitza leżącego na oparciu i dosłownie promieniującego troską i miłością do niej i czuła jedynie pustkę, bezruch i ciszę. Ból czekał na pierwszą okazję zakuty w lodowe ściany, przez które nie mógł jej dotknąć. Zrobiła to, bo zniszczyłby ją zbyt szybko, a na to nie mogła sobie pozwolić. Zniszczy te ściany i uwolni go dopiero, gdy znajdzie i zabije niejakiego Denvera Summervale’a.

Ten problem analizowała spokojnie, wyszukując najlepsze sposoby i środki. Podobnie zresztą jak inne… Wiedziała, że Mike martwi się o nią, co było głupie i zbędne, bo teraz już nic nie mogło jej zranić. Była niczym lodowiec — równie zimna i niepowstrzymana. I podobnie jak po lodowcu nic z niej nie pozostanie, gdy dotrze do końca podróży.

Tę myśl ukryła naprawdę głęboko — tak głęboko, że ledwie sama ją wyczuwała, bowiem żal jej było Nimitza. A przecież było to logiczne i oczywiste. Było też nieuniknione… i w pewien sposób również sprawiedliwe.

Nie powinna była pozwolić sobie pokochać Paula — powinna wiedzieć lepiej, że to się zemści. Być może miałaby więcej czasu i żałowała, że tak się nie stało, ale powinna była przewidzieć, że tak właśnie wszystko się skończy. Bo tak musiało się to skończyć. To miłość do niej była przyczyną jego zguby — wiedziała o tym, zanim wydusiła z Henke informację o ostatniej obeldze, którą Summervale rzucił mu w twarz. Mike nie chciała jej tego powiedzieć, ale zdawała sobie sprawę, że Honor i tak się w końcu dowie, więc wykrztusiła to wreszcie, nie patrząc jej w oczy. Co jedynie potwierdziło jej przypuszczenia. Co prawda nadal nie wiedziała, dlaczego ktoś obcy chciał sprowokować Paula, ale nie było to najważniejsze. Ważne było, że nie udałoby mu się, gdyby nie ona — to ona stanowiła słabe ogniwo, to jej użył Summervale, żeby go zranić, sprowokować i zabić.

Tak jak ona zabije jego. Wreszcie przyda się na coś to, że jest bogata. Jeśli będzie musiała, wyda wszystko, ale znajdzie go. Dzika, zimna żądza zemsty doskonale służyła wzmocnieniu lodowych ścian. Prymitywna żądza mordu była jedynym, co utrzymywało ją przy życiu i pomagało powstrzymywać ból. Tak długo, jak będzie to potrzebne, by zrobić ostatnią rzecz, jaka jeszcze miała dla niej znaczenie. Honor wyglądała lepiej — widać to było na pierwszy rzut oka. Co wcale nie znaczyło, że wyglądała dobrze — podobna do maski twarz, obojętne spojrzenie — ale nie przypominała już zaszczutego, rannego zwierzęcia. Natomiast nawet Henke nie była w stanie domyślić się, co ukrywa ta maska. Mogła podejrzewać, obserwując Nimitza, ale to było wszystko. Treecat zaczął normalnie jeść i nie był już wychudzony czy osowiały, ale zniknęła gdzieś jego radość życia i skłonność do figli. Uszy stale miał na wpół wzniesione i zdawał się wytwarzać wokół siebie dziwną, groźną aurę. Wniosek nasuwał się sam — odzwierciedlał uczucia wypełniające Honor. Był zimny i obcy. Mimo iż Henke znała go naprawdę długo, nigdy dotąd nie wyczuła u niego niczego podobnego. A najgorszy był sposób, w jaki Nimitz obserwował Honor — w kabinie nie spuszczał jej z oczu, a gdy wychodzili, siedział na jej ramieniu bez ruchu i w milczeniu, za to wiecznie czujny.

— Witaj, Mike. Widzę, że przybyliśmy na miejsce — powitała ją Honor.

— Tak — odparła Henke, nie bardzo wiedząc, jak reagować.

W głosie Honor nie było napięcia; był zupełnie pozbawiony życia i wyrazu, można wręcz rzec: martwy. Był to głos kogoś obcego, a nie wieloletniej przyjaciółki.

Mike odchrząknęła i zdołała się uśmiechnąć.

— Postanowiłam pokrzyżować plany dziennikarzom: jeśli mi się uda, znajdziesz się na pokładzie Nike szybciej, niż się zorientują, że nie przyleciałaś promem — wyjaśniła.

— Dziękuję. — Honor uśmiechnęła się, lecz uśmiech ten nie sięgnął oczu.

W tych ciemnych oczach nie pojawił się żaden wyraz od chwili, gdy dowiedziała się o śmierci Paula. Nawet na strzelnicy. Henke nie miała pojęcia, ile pocisków Honor wystrzelała, wiedziała jedynie, że spędzała tam przynajmniej cztery godziny dzień po dniu i z absolutnie obojętną twarzą dziurawiła głowy i serca holocelów o rozmiarach i kształcie człowieka. Poruszała się jak maszyna, z ekonomiczną precyzją pozbawioną ludzkich uczuć, jakby dusza w niej zamarzła. Obserwując ją, Henke czuła, jak włosy jeżą się jej ze strachu.

Honor Harrington była zabójcą. Zawsze nim była, ale nigdy nie ujawniło się to tak wyraźnie, bo instynkt zabójcy kontrolowało współczucie i inne emocje, kanalizowało zaś poczucie obowiązku i odpowiedzialność. Łącznie stanowiło to mieszankę, nad którą Honor doskonale panowała, Henke zaś nigdy tak do końca nie zdała sobie sprawy, jak niebezpieczna może stać się jej przyjaciółka.

Honor troszczyła się o różne rzeczy, a na wielu innych jej zależało i to właśnie, choć zwiększało jej zdolność do przemocy, powodowało także, iż potrafiła używać jej tylko w razie potrzeby i zawsze się kontrolowała. Raz czy dwa co prawda ten instynkt próbował nad nią zapanować, lecz nigdy do tego doszło. Jeśli to, co Henke słyszała o ataku na bazę Blackbird, było zgodne z prawdą, wtedy właśnie Honor stanęła na krawędzi, ale w jakiś sposób zdołała okiełznać żądzę zabijania.

Tym razem nawet nie próbowała. Mike z początku martwiła się, czy Honor nie zwariuje z żalu i rozpaczy. Teraz widziała, że to zagrożenie minęło, ale pojawiło się inne, być może groźniejsze. Honor nie była obłąkana — po prostu na niczym jej nie zależało. Utraciła poczucie równowagi umożliwiające normalne życie oraz chęć, by je odzyskać. Nie dostała ataku furii, ale była znacznie groźniejsza od owładniętego szałem bojowym berserkera. Zależało jej tylko na jednym, a ponieważ kontrolę nad nią przejął instynkt zabójcy, działała z żelazną logiką i całkowitym brakiem ludzkich uczuć, by ten cel osiągnąć. Ani współczucie, ani życzliwość, ani konsekwencje nie miały już żadnego znaczenia.

Przez cały ten czas Honor stała sobie spokojnie, obserwując Mike obojętnie. Dzięki więzi z Nimitzem czuła jej strach i jakąś drobną częścią siebie chciała ją pocieszyć, ale to pragnienie było odruchowe i zbyt słabe, by spowodować reakcję. Poza tym nie pamiętała, jak się to robi. Może kiedyś sobie przypomni, ale to i tak nie miało znaczenia. Teraz istotne było tylko jedno — Denver Summervale.

— W takim razie lepiej się pospieszmy — powiedziała po chwili.

I wyciągnęła rękę, którą Mike uścisnęła. Dzięki Nimitzowi poczuła łzy powstrzymywane przez przyjaciółkę i ta jej zagubiona część, którą kochał Paul, także miała ochotę zapłakać. Lecz nie mogła, więc uścisnęła dłoń Mike, poklepała ją lekko po ramieniu i wyszła, nie oglądając się.

Warta okrętowa sprezentowała broń, wyprężona jak na paradzie, gdy Honor stanęła na pokładzie. Rozległ się świst trapowy, więc mechanicznie odsalutowała i uścisnęła dłoń Eve Chandler stojącej przed frontem warty. W oczach rudowłosej Chandler widać było współczucie i niemały szok, a nawet cień strachu na widok twarzy kapitan Harrington.

— Pani kapitan — powiedziała cicho, nie siląc się na kondolencje, których Honor i tak nie chciała słyszeć, co pierwszy oficer musiała jakoś wyczuć.

— Eve. — Honor kiwnęła głową i dała znak jednemu z towarzyszących jej mężczyzn. — To major Andrew LaFollet, dowódca mojej graysońskiej ochrony. Protektor Benjamin wysłał go ze mną, by pilnował, żebym nie zrobiła niczego głupiego. Przedstaw go proszę pułkownikowi Ramirezowi, jak tylko będzie to wykonalne. Myślę, że szybko się dogadają, bo naprawdę sporo ich łączy.

Andrew LaFollet nie był zachwycony słowami Honor, ale uścisnął dłoń Chandler bez komentarza.

— Naturalnie, ma’am — powiedziała Eve.

— Dziękuję. Mac, dopilnuj proszę przeniesienia bagaży. Będę w swojej kabinie.

— Tak, ma’am. — Chandler nigdy dotąd nie słyszała w glosie MacGuinessa takiego zmęczenia i zrezygnowania.

Nigdy też nie widziała, by wyglądał tak żałośnie. Honor skierowała się ku windzie, a nie spuszczający jej z oka LaFollet odchrząknął i polecił cicho:

— Candless.

James Candless wyprężył się na sekundę i ruszył w ślad za Honor.

Chandler spojrzała zaskoczona na majora — ten wzruszył ramionami i wyjaśnił:

— Przykro mi, pani komandor: mam swoje rozkazy.

— Rozumiem. — Eve przyglądała mu się przez chwilę i niespodziewanie jej rysy złagodniały. — Naprawdę rozumiem. Wszyscy się o nią martwimy, więc razem pewnie coś uda nam się wymyślić, majorze.

— Mam nadzieję… na Boga, mam nadzieję, że się uda!

Drzwi kabiny zamknęły się, odcinając Honor od Candlessa i wartownika z Korpusu. Powinna była ich sobie przedstawić i wyjaśnić Marine, co robi tu gwardzista, ale nie chciało jej się, więc tego nie zrobiła. Rozejrzała się po kabinie i dopadła ją kolejna fala bólu, gdy dostrzegła stojący na biurku hologram. Przedstawiał roześmianego Paula z hełmem lotniczym pod pachą, na tle lśniącego, smukłego kształtu Javelina.

Podeszła do biurka, drżącą ręką ujęła holosześcian i długą chwilę wpatrywała się w hologram, czekając na łzy, które za nic nie chciały popłynąć. Usta jej drżały, palce zacisnęły się, ale z oczu nie wypłynęła ani jedna łza. Zamknęła oczy, przycisnęła sześcian do piersi i zakołysała się lekko.

Nie wiedziała, jak długo stała tak z Nimitzem wtulonym w jej bark i szyję. Treecat miauczał cicho i gładził delikatnie chwytną łapą jej policzek. Nie chciała robić nic innego, a zwłaszcza wejść do sypialni, bo tam było najwięcej zdradzieckich pamiątek radości. A na to, by je teraz oglądać, nie miała odwagi. Była świadoma, że to złamałoby jej samokontrolę, a na to nie mogła sobie pozwolić, jak długo nie zrobi tego co musi. I stała tak niczym czarnozłocisty posąg przy biurku, dopóki nie rozległ się sygnał oznaczający, że ktoś chce wejść.

Odetchnęła głęboko, zirytowana. Odstawiła hologram, pogładziła palcem uśmiechniętą twarz Paula i nacisnęła klawisz interkomu.

— Tak? — Ją samą zaskoczyło lekkie drżenie jej głosu. — Pułkownik Ramirez, ma’am — zameldował wartownik.

— Nie… — zaczęła i umilkła.

Nie chciała widzieć Ramireza. Wiedziała, że był sekundantem Paula, i znając go, wiedziała również, że obwiniał się i spodziewał tego samego z jej strony. Nie uważała, by był winien czemukolwiek, ale rozmowa z nim mogła zagrozić jej lodowemu pancerzowi. Jeżeli jednak go nie wpuści, dla wszystkich będzie oczywiste, że wini go za śmierć Paula, a Ramirez na to nie zasłużył. Wzięła kolejny głęboki oddech i wyprostowała się z westchnieniem.

— Dziękuję — powiedziała już opanowanym głosem i zwolniła zamek u drzwi.

Po czym powoli odwróciła się.

Thomas Ramirez wyglądał gorzej, niż się spodziewała. Wszedł do kabiny i stanął krok za progiem. Odezwał się dopiero, gdy drzwi się zamknęły.

— Damo Honor, chciałem… — umilkł, widząc jej podniesioną dłoń.

— Nie ma potrzeby, Thomas — powiedziała tak łagodnie, jak pozwalał jej na to lodowy pancerz.

Wiedziała, że mówi mechanicznie i bez wyrazu, toteż podeszła do niego i położyła mu dłoń na ramieniu, próbując dotrzeć do niego w ten sposób, widziała jednak, że jej się nie udaje.

— Byłeś przyjacielem Paula. Wiem, że to nie twoja wina. Paul nie obwiniałby cię za to, co się stało… i ja także cię nie winie.

Ramirez przygryzł wargi. W kąciku jego oka rozbłysła łza. Pochylił głowę. A potem zaczerpnął głęboko powietrza i uniósł ją. Spojrzał prosto w oczy Honor, a w jego wzroku było zrozumienie; wiedział, że zrobiła co mogła. Zaakceptował to.

— Dziękuję, ma’am — powiedział cicho.

Poklepała go po ramieniu, obeszła biurko i usiadła w swoim fotelu, dając mu znak, by zajął stojący po drugiej stronie. Przeniosła Nimitza na kolana — treecat zwinął się w kłębek, wtulając nos w jej mundur i emanując miłością. Zabolało, jakby zaaplikowano jej znieczulenie za pomocą młotka, ale zmusiła się do powolnego i łagodnego głaskania go po grzbiecie.

— Wiem, że dopiero co pani wróciła, ma’am — odezwał się po chwili Ramirez. — I przepraszam, że nie poczekałem dłużej, ale jest coś, co musi pani wiedzieć, zanim… zrobi pani cokolwiek.

Uśmiechnęła się bez cienia wesołości, słysząc dobór słów. Ramirez był z nią cały czas w bazie Blackbird i jeżeli ktoś rzeczywiście wiedział, co zamierza zrobić, to właśnie on.

— W zeszłym tygodniu dziewiąty batalion Royal Manticoran Marine Corps pod dowództwem moim i major Hibson przeprowadził ćwiczenia na planecie Gryphon — oznajmił Ramirez, wzbudzając cień jej zainteresowania. Jak też się tam dostali, skoro Nike nadal przebywał w doku. — Kapitan McKeon i komandor Venizelos byli tak uprzejmi, że pomogli nam w transporcie.

Poczuła silniejsze zainteresowanie. Coś w tonie jego głosu przebiło się przez lodowy kokon. Ramirez zaś mówił dalej dziwnie formalnie.

— Ćwiczenia zakończyły się powodzeniem, ma’am, choć nie wszystko poszło zgodnie z planem. Pinasa dowodzenia ze mną na pokładzie doznała uszkodzenia systemu nawigacyjnego, w efekcie czego wylądowaliśmy kilkaset kilometrów od zamierzonej strefy lądowania. Błąd nawigacyjny powiększyła, obawiam się, panująca w rejonie ćwiczeń intensywna burza śnieżna i dopiero po kilku godzinach udało nam się dołączyć do reszty batalionu.

— Tak… — Spojrzała na niego, marszcząc brwi. — Mogę zapytać, dlaczego mi pan to mówi?

— Cóż, ma’am… tak się przypadkiem zdarzyło, że wylądowaliśmy w pobliżu pewnego domku myśliwskiego. Naturalnie wraz z plutonem dowodzenia poszedłem tam, mając nadzieję dowiedzieć się, gdzie dokładnie jesteśmy, by jak najszybciej dołączyć do batalionu. Czystym zbiegiem okoliczności okazało się, że w tymże domku odpoczywał Denver Summervale.

Ramirez przełknął ślinę, widząc nagły błysk w oczach Honor.

— Nadal tam jest, pułkowniku? — spytała szeptem, od którego ciarki przeszły mu po kręgosłupie.

— Nie wiem, ma’am — odparł ostrożnie — ale w trakcie pogawędki, jaką sobie z nim uciąłem… udzielił mi pewnych informacji…

Wyjął z kieszeni pudełko i położył je na blacie, nie odwracając wzroku od jej pełnych żądzy mordu oczu.

— Otóż powiedział on, ma’am, że… że został wynajęty. Zapłacono mu za zabicie kapitana Tankersleya… i pani.

— Zapłacono mu?!

Honor poczuła, jak jej lodowaty pancerz pęka.

Nigdy wcześniej nie słyszała o Denverze Summervale’u i założyła, że sprowokował Paula z jakichś osobistych powodów. Skoro jednakże ktoś go wynajął…

— Tak, ma’am. Został wynajęty do zabicia was obojga. Ale polecono mu wyraźnie, że jako pierwszego ma zastrzelić kapitana Tankersleya.

Lód prysnął, a zastąpiła go gorąca jak lawa wściekłość. Ktoś kazał zabić Paula… jako pierwszego! To nie był okrutny, ślepy los. Było to czyjeś świadome działanie. Ktoś chciał ją zabić, a zanim to zrobi, zranić najboleśniej jak mógł. Ktoś zapłacił za legalne zamordowanie Paula, by zemścić się na niej.

Nimitz zerwał się do skoku z wściekłym charkotem i wysuniętymi pazurami. Resztki lodu prysły i Honor poczuła wściekłość i nienawiść, które zmiotły obojętność. Wiedziała, kto to taki. Znała tylko jednego wystarczająco sadystycznego tchórza, który załatwiłby to czyimiś rękoma i który nienawidził jej na tyle, by się do tego posunąć. Jednak mimo tej pewności patrzyła wyczekująco na Ramireza, chcąc usłyszeć potwierdzenie.

— Denver Summervale został wynajęty przez Pavela Younga, aktualnego earla North Hollow, ma’am — powiedział miękko Ramirez.



ROZDZIAŁ XXIII

Thomas Ramirez odchylił się w fotelu i uważnie przyglądał siedzącemu po drugiej stronie biurka mężczyźnie w zielonym mundurze. Major Andrew LaFollet robił to samo, dlatego też w niewielkim pomieszczeniu panowało napięcie pozbawione jednak złości czy nieufności. Była to czysta ostrożność, jaką zachowują przy pierwszym spotkaniu psy obronne.

— Jak rozumiem, majorze, pan i pańscy ludzie są stałą ochroną przydzieloną lady Harrington? — zapytał w końcu Ramirez. — Z tego, co powiedziała mi kapitan Chandler, sądziłem, że to jest przydział czasowy z rozkazu Protektora Benjamina.

— Przykro mi z powodu zamieszania, panie pułkowniku — odparł LaFollet uprzejmie.

Jak na mieszkańca Graysona był dobrze zbudowany, ale od Ramireza i tak o głowę niższy. W porównaniu z nim wyglądał jak chucherko. Miał także dziesięć lat mniej, ale nie było to widoczne z racji tego, iż Ramirez został w młodości poddany prolongowi. Nie znaczyło to bynajmniej, że majorowi brakowało pewności siebie czy to w zachowaniu, czy w wyrazie twarzy. Teraz zmarszczył brwi, przeczesał palcami blond włosy i starannie dobierając słowa, wyjaśnił:

— Obecnie patronka Harrington nie myśli zbyt trzeźwo. — w jego oczach wyraźnie widać było, że ten, kto spróbuje wykorzystać tę uwagę jako zachętę do krytyki, pożałuje tego. — Sądzę, że uważa nas za czasową ochronę.

— Ale jest w błędzie.

— Jest. Bowiem zgodnie z graysońskim prawem osobista ochrona rekrutująca się z członków gwardii musi towarzyszyć patronowi przez cały czas, na Graysonie czy poza nim.

— Także w Gwiezdnym Królestwie Manticore?

— Na Graysonie czy poza nim, pułkowniku Ramirez — powtórzył LaFollet.

— Rozumiem, że to nie pan układał te przepisy, majorze, ale tak się składa, że lady Harrington jest także oficerem Królewskiej Marynarki.

— Wiem o tym.

— Ale może pan nie wiedzieć, że regulamin Royal Manticoran Navy zabrania obcokrajowcom noszenia broni na pokładach Królewskich Okrętów. Mówiąc po prostu, majorze LaFollet, pan i pańscy ludzie jesteście tu nielegalnie.

— Przykro mi to słyszeć, pułkowniku Ramirez — odparł uprzejmie LaFollet.

Ramirez westchnął.

— Raczej nie ułatwia mi pan roboty — skomentował.

— Nie jest moim zamiarem przysparzanie kłopotów panu, Królewskiej Marynarce czy Królestwu Manticore. Moim zadaniem jest natomiast wypełnianie obowiązków, które wypełniać przysięgałem. A najważniejszym z nich jest ochrona mojego patrona, czyli lady Harrington.

— Marines chronią kapitanów okrętów Jej Królewskiej Mości — stwierdził ostrzej Ramirez.

— Bez obrazy, pułkowniku Ramirez, ale nie o tym mówimy. A skoro już pan poruszył ten temat… rozumiem, że to, co się stało, nie było winą pana czy Korpusu, ale lady Harrington już dość wycierpiała, prawda?

Ramirez zacisnął szczęki i zmusił się do zachowania spokoju, musiał w duchu przyznać, że LaFollet miał rację, a na dodatek mówił z prawdziwym szacunkiem. Zastanowił się i zaczął z innej strony.

— Majorze, lady Harrington może przez wiele lat nie postawić stopy na Graysonie, jako że parlament przegłosował wypowiedzenie wojny, co pociągnie za sobą aktywne działania. Czy pan i pańscy ludzie… dziesięciu czy dwunastu?

— Jest nas dwunastu, pułkowniku.

— Aha. A więc czy jesteście gotowi przebywać tak długo poza Graysonem, biorąc poprawkę na to, że Korpus gotów jest zagwarantować bezpieczeństwo lady Harrington?

— Pułkowniku Ramirez, lady Harrington nie będzie cały czas przebywała na pokładzie okrętu, a kiedy tylko go opuści, przestanie być chroniona przez wartownika z Korpusu. Odpowiadając na pańskie pytanie — jak długo jesteśmy z naszą patronką, nie przebywamy poza Graysonem. — Ramirez, słysząc to, wzniósł oczy do nieba, a LaFollet uśmiechnął się i dodał: — No więc dobrze, powiem to w sposób dla pana zrozumiały: jesteśmy gotowi przebywać z dala od Graysona tak długo, jak długo będzie to konieczne.

— Jest pan pewien, że wszyscy pańscy ludzie tak uważają?

— A pan, pułkowniku, może mówić za wszystkich swoich podkomendnych?… Właśnie, zasada dotycząca pańskich Marines odnosi się także do moich gwardzistów. Członkowie obu formacji są zresztą ochotnikami.

— A można spytać, dlaczego pan zgłosił się do tej formacji? — Gdyby w tonie Ramireza nie było czystej ciekawości, pytanie zabrzmiałoby obraźliwie.

LaFollet wzruszył ramionami.

— Można. Przed próbą zamachu Machabeusza należałem do ochrony pałacu Protektora Benjamina. Mój starszy brat był członkiem osobistej ochrony Protektora. Został zabity, a lady Harrington nie tylko przejęła jego obowiązki, broniąc Protektora, lecz zabiła jego zabójcę. A potem poleciała, by bronić mojej planety. — LaFollet spojrzał wymownie na Ramireza. — Grayson zawdzięcza jej wolność, a moja rodzina dług życia za wykonanie tego, czego mój brat nie mógł zrobić, i za pomszczenie go. Zgłosiłem się do Gwardii Harrington w dniu, w którym ogłoszono jej powstanie.

Ramirez odchylił się na oparcie fotela i milczał przez chwilę, intensywnie myśląc.

— Rozumiem… proszę wybaczyć, majorze, ale z tego co wiem, nie wszyscy obywatele planety Grayson są zachwyceni tym, że kobieta została patronem. Czy w takiej sytuacji ma pan pewność, że wszyscy pana ludzie okażą się równie wierni?

— Wszyscy zgłosili się na ochotnika do towarzyszenia patronce Harrington. — W głosie LaFolleta po raz pierwszy pojawił się chłód. — Co naturalnie może pana nie przekonać, pułkowniku Ramirez, więc podam parę przykładów. Ojciec gwardzisty Candlessa zginął na pokładzie Covingtona w bitwie o Blackbird. Starszy brat kaprala Mattingly’ego zginął na pokładzie Saula w tej samej bitwie. Kuzyn i wuj gwardzisty Yarda należą do ofiar pierwszej bitwy o Yeltsin. Drugi kuzyn przeżył bitwę o Blackbird tylko dzięki temu, że lady Harrington odszukała wszystkie graysońskie kapsuły ratunkowe mimo groźby powrotu Saladina. Jego kapsuła miała uszkodzony transponder i sensory graysońskich okrętów nie odnalazłyby jej. Sensory HMS Fearless były znacznie lepsze, dzięki temu żyje. W moim oddziale, podobnie jak w całej Gwardii Harrington, nie znajdzie pan nikogo, kto nie ma wobec patronki osobistego długu wdzięczności. Ale to nie wszystko… ona… ona jest kimś wyjątkowym… nie wiem, jak to wyjaśnić, ale…

— Nie musi pan — przerwał mu cicho Ramirez. Zaskoczony LaFollet spojrzał mu w oczy i odprężył się, choć nie potrafiłby określić, co dokładnie w nich zobaczył. Opuścił wzrok na własną dłoń i powiedział równie cicho:

— Nie powinienem tego mówić, bo to nie jest właściwe, ale… wstąpiliśmy do jej gwardii, bo ją kochamy — ponownie uniósł wzrok i dodał: — Co więcej, ona jest naszą patronką, naszą panią lenną. Jesteśmy jej winni dokładnie to samo co pan, pułkowniku, królowej. I wypełnimy nasz obowiązek, może być pan pewien. Poza tym z tego co wiem, Protektor polecił naszemu ambasadorowi przekazać tę informację waszemu premierowi.

Ramirez potarł skronie. Wyczuł bezkompromisowość rozmówcy, a kwestia statusu prawnego Kapitan jako patronki sprzymierzonego państwa rodziła takie problemy, że był naprawdę wdzięczny losowi, że to nie on musi znaleźć ich rozwiązanie. Najważniejsze zaś było co innego: LaFollet miał rację i to w większym niż sądził stopniu, martwiąc się o bezpieczeństwo Honor. Było bowiem nieprawdopodobne, by North Hollow zrezygnował z zabicia jej tylko dlatego, że Summervale’owi się to nie uda. A jego Marines nie są i nie będą w stanie zapewnić jej bezpieczeństwa, kiedy znajdzie się poza okrętem. A z tego, co miał okazję zaobserwować, jasno wynikało, że nic słabszego od taktycznej głowicy nuklearnej nie miało prawa przedrzeć się przez LaFolleta i jego ludzi. Nie wiedział dokładnie, na ile ta świadomość wpłynęła na jego decyzję, ale wiedział, że wpłynęła. I nie miał zamiaru ze sobą walczyć — istniały sprawy ważniejsze od litery regulaminów.

— No dobrze, majorze LaFollet — odezwał się w końcu. — Rozumiem pana stanowisko i tak między nami, cieszę się z waszej obecności. Jak długo nie zostanę zmuszony przez przełożonych do odebrania wam broni, możecie ją nosić na pokładzie. Umożliwię także pańskim ludziom trzymanie warty przez cały czas wraz z moimi oraz postaram się, by był pan informowany, kiedy kapitan zamierza opuścić okręt. Resztę musi pan uzgodnić z damą Honor, ale jak ją znam, wątpię, by udało się panują przekonać do wyrażenia zgody na obecność kogokolwiek wewnątrz jej pomieszczeń. Niezależnie od tego, co na ten temat mówi graysońskie prawo.

— Nie mam takiego zamiaru, panie pułkowniku. — LaFollet aż się zaczerwienił.

— Obawiam się także, majorze LaFollet, że będzie się pan musiał zgodzić na coś jeszcze. I nie dlatego, że ja czy Królewska Marynarka się przy tym uprzemy. Uprze się lady Harrington. — LaFollet uniósł brwi. — Wie pan, jak zginął kapitan Tankersley, a dama Honor wie, kto go zabił, i spodziewam się, że podejmie w tej kwestii kroki, które uzna za stosowne. Nic pan na to nie poradzi, a wówczas nie zdoła jej pan chronić.

— Zdajemy sobie z tego sprawę. Nie podoba się nam ta sytuacja, ale prawdę mówiąc, pułkowniku Ramirez, nawet gdybyśmy mogli, nie próbowalibyśmy jej powstrzymać.

Ramirez nie zdołał całkowicie ukryć zaskoczenia. Wiedział, że zasady moralności graysońskiej są znacznie ostrzejsze niż te obowiązujące w Królestwie Manticore, a związek seksualny ludzi nie będących małżeństwem naruszał mniej więcej jedną trzecią z nich. LaFollet uśmiechnął się jedynie, widząc jego zdziwienie, ale nic nie powiedział. Do Ramireza dopiero zaczynało docierać, jak troszczą się o Honor jej graysońscy poddani.

— Cóż, w takim razie, majorze LaFollet, witamy na pokładzie — powiedział, wstając i wyciągając prawicę. — Przedstawię pana pozostałym oficerom i starszym podoficerom, a potem zajmiemy się znalezieniem wam jakichś kwater i poprawkami w systemie wart.

— Dziękuję, pułkowniku Ramirez. — Dłoń LaFolleta prawie zginęła w garści Ramireza, ale uścisk był zdecydowany. — Doceniam pańską pomoc.


Honor otworzyła oczy — po raz pierwszy od dawna, od zbyt dawna nie obudziła się pogrążona w lodowatej pustce. Ból istniał nadal, otoczony pancernym kokonem i w tej jednej kwestii nic się nie zmieniło: nie odważy się go uwolnić, zanim nie dokona zemsty. Ale poza tym wszystko wyglądało inaczej. Wróciła stara nienawiść — znała wroga, nie była ofiarą czegoś, czego nie mogła pojąć, ale zwykłej ludzkiej podłości doskonale znanej. I to właśnie skruszyło lód dotąd powlekający jej duszę.

Usiadła, powodując płynny zjazd Nimitza z piersi na kolana, i odgarnęła włosy z oczu. Czuła zmianę, która przez noc zaszła w treecacie. Nimitz serdecznie nienawidził Summervale’a i to nie tylko dlatego, że spowodował on ból i żal Honor. Treecat na swój sposób także kochał Tankersleya. A teraz znał prawdziwego sprawcę nieszczęścia i wiedział, że przestał istnieć konflikt między nim a jego człowiekiem. Bo prawdą było, iż od dnia, w którym Honor dowiedziała się o śmierci Paula, nie miała ochoty dalej żyć, Nimitz zaś robił co mógł, by ją przy tym życiu utrzymać. Teraz oboje aż się palili do zniszczenia wroga.

Opuściła nogi na pokład, przesunęła dłonią po miejscu, w którym powinien leżeć Paul, wiedząc, że teraz może już to zrobić, choć nadal nie mogła stawić czoła całemu bólowi. Słyszała wielokrotnie, że miłość pomaga pozostać przy zdrowych zmysłach, nigdy natomiast nie słyszała, że nienawiść ma tą samą właściwość. A od wczoraj wiedziała, że ma.

Poszła do łazienki i myjąc zęby, przypomniała sobie dokładnie treść nagrania, które dał jej Ramirez. Zostało bez wątpienia poddane lekkiej obróbce dźwiękowej, ale ani przez sekundę nie wątpiła w jego autentyczność. Niestety w żadnym sądzie nie mogło posłużyć jako dowód, nawet gdyby miała ochotę zaufać sądom ponownie. Co prawda Ramirez był bardziej niż małomówny co do tego, w jaki sposób nakłonił rewolwerowca do zwierzeń, a z nagrania usunięto wycie i inne odgłosy bólu, ale w wypowiedziach Summervale’a nadal się go słyszało. Jego echem był krótki oddech, bardziej chwilami zachrypnięty głos i szybkość, z jaką nagle zaczął mówić. Nie znała Ramireza na tyle, by wiedzieć, jakich środków przymusu bezpośredniego użył, by nakłonić rozmówcę do szczerości, ale nie ulegało wątpliwości, że zrobił to skutecznie.

Spojrzała w lustro i zdołała się rozpoznać, co było dużym sukcesem, a we własnych oczach dostrzegła wreszcie jakieś uczucia: zdumienie graniczące z podziwem, że tylu ludzi ryzykowało dla niej tak wiele.

Wszyscy, którzy wzięli udział w wyprawie na Gryphon, ryzykowali kariery. Ba, ryzyko to istniało nadal, choć mniejsze i rozłożone w czasie, bowiem zbyt wiele osób wiedziało, co się święci, przynajmniej po części, by sprawa mogła pozostać tajemnicą na zawsze. Summervale naturalnie słowem o całym wydarzeniu nie piśnie, bo dla zawodowego zabójcy nagranie takie jak to, obojętne w jaki sposób uzyskane, oznaczało w najlepszym przypadku brak klientów, a w najgorszym śmierć, nim rozpowie o innych zleceniodawcach.

Plotki zaczęły krążyć wśród Marines i personelu floty; w końcu ktoś przy piwie powie o słowo za dużo, bo historia rzeczywiście była niecodzienna, ktoś inny się tym zainteresuje i zacznie węszyć… Fakt, znając Alistaira i Thomasa, była spokojna, że niczego nie będzie można im udowodnić, ale to nie znaczy, że nikt, kto będzie odpowiednio wysoko i będzie chciał dobrać się do nich, nie znajdzie na to sposobu.

Musieli zdawać sobie z tego sprawę, a mimo to wykonali to, co zaplanowali. Zrobili to dla niej i być może… być może świadomość tego w pewnym stopniu (choć mniejszym niż nienawiść) także pomogła jej wyjść ze stanu zombie-podobnego. Bo to, że zaryzykowali dla niej, dowodziło, że nie była im obojętna… a to także forma miłości.

Nagle zaczęły jej drżeć wargi, a łzy zapiekły pod powiekami… i rozpłakała się. Łzy ciche i dziwnie łagodne płynęły jej po policzkach i choć nie były w stanie rozmyć pancerza, to skutecznie go czyściły. Oparła czoło o lustro i nie próbowała ich powstrzymać. Nimitz wspiął się na sedes, stanął na tylnych łapach i złapał ją chwytnymi za przedramię. Wtulił nos w jej pachę. Ciche, ledwie słyszalne mruczenie świadczyło, że cieszy się z jej łez. Odwróciła się, wzięła go na ręce i przytuliła.

Nigdy nie zastanawiała się, jak długo wówczas płakała, bo w sumie nie miało to większego znaczenia. Nie czas był istotny, lecz efekt, a gdy otarła oczy, czuła się… inaczej. Mike obawiała się, by nie zwariowała, i teraz, z perspektywy czasu (choć krótkiego), musiała jej przyznać rację. Ale szaleństwo już jej nie groziło. Wyznaczyła sobie cel i by go osiągnąć, potrzebowała spokoju, logiki i zdrowego rozsądku. I miała pewność, że żadnego z tych trzech elementów jej nie zabraknie.

Wytarła nos i ubrała się, nie budząc Maca. Wiedziała, gdzie trzyma jej mundury, a zasłużył, by się wyspać. Bóg jeden wie, ile godzin spędził z nią czy tuż obok, troszcząc się, martwiąc i próbując wmusić w nią cokolwiek, słysząc jedynie ciszę i widząc jej puste spojrzenie. Zaplotła włosy w prosty warkoczyk i związała go czarną jedwabną wstążką. Kolor żalu i zemsty. A potem siadła do komputera.

Wiadomości, których się obawiała, czekały. Pierwsze było łzawe nagranie od rodziców, które przed zapoznaniem się z wyznaniem Summervale’a załamałoby ją. Teraz mogła je obejrzeć spokojnie i rozpoznać miłość obok żalu. Co więcej: mogła ją także wyczuć. Potem obejrzała inne; było ich znacznie więcej, niż się spodziewała. Jednym z pierwszych było osobiste nagranie od królowej. Książę Cromarty także osobiście przekazał sztywniejszą nieco wiadomość, ale z prawdziwą sympatią w głosie. A potem już była lawina: admirał Caparelli w imieniu Lordów Admiralicji, lady Morncreek, dowódca Hephaestusa, Ernestine Corelli, Mark Sarnow, a nawet dama Estelle Matsuko, nadal przebywającej na planecie Medusa jako przedstawicielka Korony, oraz kontradmirał Michael Reynaud ze służby Astro, dowodzący obecnie terminalem w systemie Basilisk.

Bolały — każda bolała straszliwie, przypominając o tym, co straciła, ale teraz mogła już znieść ten ból. Co prawda kilka razy musiała przerywać, by otrzeć łzy, ale dotrwała do końca. A po półmetku stwierdziła, że na stole znalazł się kubek gorącego kakao. Zdążyła odwrócić głowę, nim MacGuiness zniknął w kuchni, i uśmiechnęła się tak szczerze, jak potrafiła.

— Mac — powiedziała cicho.

Zamarł, odwrócił się powoli i Honor zaniemówiła. Pierwszy raz zobaczyła go w szlafroku, nie w mundurze. Wyglądał na starego i zmęczonego… na delikatnego. Gdy wyciągnęła ku niemu rękę, w jego oczach pojawiła się obawa silniejsza od nadziei. Mimo to podszedł i delikatnie ujął jej dłoń. Mocno ścisnęła jego palce i powiedziała cicho:

— Dzięki, Mac. Za wszystko.

Ledwie mógł zrozumieć słowa, ale to wreszcie był jej głos, nie jego mechaniczna parodia. I wiedział, że dziękuje mu nie tylko za ten kubek. Oczy podejrzanie mu zalśniły, więc pospiesznie opuścił głowę i odpowiedział równie silnym uściskiem dłoni.

— Nie ma za co, ma’am — powiedział nieco chrapliwie, odchrząknął i dodał już prawie normalnie: — I niech się pani przypadkiem nigdzie nie rusza! Za kwadrans będzie śniadanie, a zbyt wiele ich pani ostatnio opuściła, żeby to miało dłużej trwać!

— Tak jest, proszę pana — przyznała potulnie i z radością zauważyła na jego ustach ślad uśmiechu.

Honor skończyła naprawdę solidne śniadanie i otarła usta chusteczką. Dziwne, ale ostatni posiłek, który pamiętała, jadła na Graysonie. Musiała coś jeść w międzyczasie, ale pamięć odmawiała współpracy, gdy próbowała to sobie przypomnieć. Poczuła nową falę winy, gdy uświadomiła sobie, jak musiała przez ten czas traktować MacGuinessa, ale Nimitz fuknął znacząco, więc uśmiechnęła się z pewnym przymusem.

— Dzięki, Mac. Było pyszne.

— Cieszę się, że pani smakowało, ma’am, i…

Przerwał mu sygnał interkomu, więc podszedł, nacisnął przycisk i oznajmił:

— Kwatera kapitana, starszy steward MacGuiness.

— Mam pilne połączenie do skipper — rozległ się głos Moneta. — Admirał White Haven na linii.

— Przełącz tutaj, George — poleciła Honor wstając.

George Monet poczekał, aż Honor znajdzie się przed ekranem komputera, i dopiero wówczas przełączył obraz.

Nie była pewna, ale wydało jej się, że na jego twarzy dostrzegła wyraz ulgi.

Na ekranie pojawiło się oblicze admirała White Haven przyglądającego się jej uważnie, acz bez nachalności. Skłonił uprzejmie głowę i odezwał się:

— Dzień dobry, damo Honor. Przykro mi, że już pierwszego ranka przeszkadzam pani o tak wczesnej porze.

— Nie przeszkadza mi pan w niczym, sir. Na co mogę się przydać?

— Powody mojego natręctwa są dwa. Po pierwsze, chciałem osobiście przekazać pani kondolencje. Kapitan Tankersley był doskonałym oficerem i wartościowym człowiekiem, a jego śmierć to strata nie tylko dla Królewskiej Marynarki, ale i dla wszystkich, którzy go znali.

— Dziękuję, sir. — Jej sopran był nieco zdławiony, ale admirał udał, że tego nie zauważył.

— Po drugie, chciałem panią poinformować, że parlament w czasie pani nieobecności zdecydował się wreszcie przegłosować wypowiedzenie wojny. Działania zbrojne przeciwko Ludowej Republice Haven zostały wznowione o pierwszej zero zero w ostatnią środę. — Honor przytaknęła, a White Haven ciągnął dalej. — Ponieważ wchodzimy w skład Home Fleet, bezpośrednio nie ma to wpływu na przydział czy zadania, ale tym istotniejsze jest jak najszybsze zakończenie napraw wszystkich okrętów, a więc i Nike.

— Rozumiem, sir. — Honor poczuła, że się czerwieni. — Obawiam się, że jeszcze nie jestem na bieżąco ze stanem okrętu, ale jak tylko…

— Proszę się aż tak nie spieszyć — przerwał jej prawie łagodnie. — Komandor Chandler odwaliła kawał roboty, gdy pani nie było, a moim celem nie jest wywieranie na panią jakiejkolwiek presji. Chodziło mi o to, by pani o wszystkim wiedziała, nie zaś by podejmowała pani jakiekolwiek działanie. Poza tym naprawa Nike zależy od stoczniowców, nie od pani czy ode mnie.

— Dziękuję, sir. — Honor próbowała ukryć upokorzenie: pierwszy raz nie była na bieżąco ze stanem swego okrętu i dała sobie słowo, że jest to także raz ostatni.

Co pogłębiło jej rumieniec i zdradziło ją ostatecznie. White Haven przekrzywił głowę, przyjrzał jej się z namysłem i powiedział:

— Jako pani dowódca polecam pani nie spieszyć się z powrotem do służby. Dzień czy dwa nie zrobią Królewskiej Marynarce żadnej różnicy, a wiem, że nie była pani na pogrzebie kapitana Tankersleya. Sądzę też, że ma pani kilka prywatnych spraw do załatwienia.

— Mam, sir — powiedziała to ostrzej i chłodniej, niż zamierzała, i widać było, że go to nie zaskoczyło… raczej potwierdziło coś, czego się obawiał.

Summervale był doświadczonym rewolwerowcem, który w pojedynkach „honorowych”, jak się to ładnie określało, zabił kilkudziesięciu ludzi. A White Haven nigdy nie pochwalał pojedynków. Na dodatek perspektywa oglądania zwłok Honor na trawie nie była przyjemna… Otworzył usta i zamknął je bez słowa. Cokolwiek by powiedział, i tak byłoby to bezużyteczne strzępienie języka. Wiedział o tym, podobnie jak zdawał sobie sprawę, że nie ma prawa z nią w tej sprawie dyskutować.

— W takim razie każę przygotować rozkaz przedłużający pani urlop o trzy dni — powiedział spokojnie. — Jeśli będzie pani potrzebowała więcej czasu, nie będzie to problemem.

— Dziękuję, sir. — Tym razem zabrzmiało to znacznie łagodniej: wyczuła, co miał ochotę powiedzieć, i była mu wdzięczna, że tego nie zrobił.

— W takim razie do zobaczenia, damo Honor — zakończył cicho White Haven i rozłączył się.



ROZDZIAŁ XXIV

Trzech mężczyzn, którzy wyskoczyli z bocznego korytarza, miało dziennikarską profesję dosłownie wypisaną na czołach. Ich szef włączył naramienną holokamerę, zanim jeszcze Honor w ogóle go dostrzegła.

— Lady Harrington, czy mogłaby pani… — Głos umilkł nagle, gdy przed Honor wystąpił major LaFollet.

Major LaFollet nie wyglądał imponująco jak na standardy Królestwa, ale i tak był o trzydzieści umięśnionych procent cięższy od dziennikarza. Co więcej, miał całkowicie poważną minę, a jego wygląd, od krótko ściętych włosów po krój munduru, wskazywał, że jest cudzoziemcem. Wyraz oczu zaś mówił jednoznacznie, że ma gdzieś tradycje wolnej prasy, natomiast absolutnie nic przeciwko użyciu staromodnej siły fizycznej, jeśli uzna to za stosowne.

Nie odezwał się słowem — jedynie stał, przyglądając się wyczekująco. Nie zrobił też żadnego gestu, ale dziennikarz i tak nader wolno i ostrożnie wyłączył kamerę. LaFollet prychnął z lekkim rozbawieniem i cała trójka spróbowała stać się płaskorzeźbami, otwierając jak najszersze przejście.

Honor, mijając ich, skinęła uprzejmie głową, mając za plecami kaprala Mattingly’ego. I poszła dalej. LaFollet odczekał moment i dołączył do nich, przyspieszył i zajął właściwe miejsce o pół kroku z tyłu i krok z prawej od ochranianej.

— Wiesz, Andrew, niezupełnie w ten sposób traktowani są dziennikarze w Gwiezdnym Królestwie — powiedziała cicho Honor, spoglądając na niego.

— Wiem, milady — prychnął pogardliwie. — Spędziłem trochę czasu, oglądając nonsensowny stek bzdur i śmieci… proszę o wybaczenie: miałem na myśli lokalne programy związane z procesem Younga.

Honor przygryzła wargę i zmusiła się do zachowania powagi.

— Nie powiedziałam, że nie jestem ci wdzięczna. Chciałam ci tylko zwrócić uwagę, że nie możesz ciągle grozić dziennikarzom.

— Grozić, milady?! — zdumiało się wcielenie niewinności w mundurze majora gwardii. — A czym ja mu zagroziłem?

Honor ugryzła się w język. Miała już okazję przekonać się, że dyskusje z LaFolletem należały do bezproduktywnych. Słuchał jej uważnie, odpowiadał uprzejmie i konsekwentnie robił to, co uważał za słuszne, by zapewnić jej bezpieczeństwo i stosowne traktowanie. I był jeszcze bardziej niż ona uparty. Gdyby mu to poleciła, ustąpiłby z drogi dziennikarzom, ale nic poza jej rozkazem nie było go w stanie do tego zmusić.

Westchnęła w duchu, nadal targana mieszanymi uczuciami — zadowoleniem i rezygnacją. Dopiero tego ranka zorientowała się, że gwardziści stali się stałym elementem jej życia. Biorąc pod uwagę, w jakim stanie psychicznym znajdowała się ostatnio, nie powinno jej to zaskoczyć — gdyby zwracała większą uwagę na to, co się wokół dzieje, miała szansę ukręcić łeb całej sprawie w zarodku. Teraz było za późno. A żywiła poważne podejrzenia, że przyzwyczajenie się do ich obecności nie będzie najłatwiejszym przedsięwzięciem w życiu. Było jasne, że LaFollet został dobrze, starannie przygotowany i zapoznany z jej słabymi stronami. Jak dotąd zdążył bowiem nie tylko bez zająknięcia wyrecytować jej stosowne graysońskie przepisy, podając źródła, ale także bezwstydnie wykorzystać jej poczucie obowiązku. Wyczuwała w tym doborze taktyki rękę Clinkscalesa, a odkrycie, że LaFollet należał uprzednio do ochrony pałacu Protektora, tylko potwierdziło te podejrzenia.

Jak by nie było, dowódca jej osobistej ochrony zdążył z nienaganną uprzejmością i żelazną logiką uciąć każdą próbę dyskusji w kwestii obecności ochrony, chyba że uznał jakąś jej uwagę za niegodną komentarza. A ona nie mogła nawet odwołać się do prawa Gwiezdnego Królestwa, bowiem ranną pocztą nadeszło specjalne zezwolenie królewskie wystosowane na wniosek MSZ-u. Głosiło ono, że patronka Harrington (zajmująca, tak się składa, tę samą cielesną powłokę co kapitan Harrington) ma prawo do stałej, uzbrojonej ochrony osobistej na terenie całego Gwiezdnego Królestwa Manticore. W dodatku ochrona ta objęta została immunitetem dyplomatycznym! Fakt, że Ramirez był współkonspiratorem, a MacGuiness i Nimitz popierali cały pomysł, dawał LaFolletowi nieuczciwą przewagę. Powiększał ją upór treecata, by podłączyć ją do emocji majora; dzięki czemu wiedziała o jego głębokim oddaniu i jeszcze głębszej trosce o jej bezpieczeństwo.

LaFollet postarał się, by ani w wyrazie jego twarzy, ani w głosie nie pojawił się cień tryumfu, jednakże dzięki nadal istniejącemu połączeniu z jego umysłem Honor wyczuła jego wielką satysfakcję. Dopiero potem Nimitz przerwał to łącze. Honor była starsza od LaFolleta o trzynaście standardowych lat, ale w jego podejściu do niej było coś niepokojąco znajomego. Nie bardzo zdając sobie z tego sprawę, dorobiła się młodszej, energiczniejszej i uzbrojonej wersji MacGuinessa. I miała poważne podejrzenia, że dzięki temu jej życie już nigdy nie będzie takie jak dotąd.

Wsiedli do windy i przestała myśleć o swych gwardzistach. Teraz miała do załatwienia coś znacznie ważniejszego i skupiła się na tym, obserwując na wyświetlaczu, jak zbliżają się ku zaprogramowanemu celowi. A był nim „Dempsey’s Bar”.


Wysmukły blondyn wziął następnego precla. Siedział przy do połowy wypitym piwie, leniwie obserwując rosnący tłum gości — zbliżała się pora lunchu. Siedział plecami do drzwi i zdawał się na nic nie zwracać uwagi, lecz starannie kontrolował otoczenie, zerkając w lustrzaną ścianę za barem. Minę miał starannie obojętną, jak zwykle doskonale maskującą myśli.

Denver Summervale był wbrew pozorom człowiekiem uczuciowym. Przez lata nauczył się ukrywać to pod maską chłodu i żelaznej kontroli tak skutecznie, że często sam zapominał o tym fakcie. Doskonale zdawał sobie sprawę, jak groźna potrafi być wściekłość czy nienawiść w jego zawodzie, ale w tym przypadku jego samokontrola zaczynała zawodzić — i nic nie był w stanie na to poradzić. To zadanie przestało już być kolejnym obiektywnym zleceniem, a stało się subiektywną sprawą osobistą. Powód był prosty — nie był przyzwyczajony, by go obijano i to na dodatek boleśnie. Wyrobił sobie taką reputację, iż od wielu lat nikt nie ośmielił się go uderzyć. Reputacja była tak miła, że nie zdawał sobie w pełni sprawy, jak bardzo na niej polega… ani jak wściekły będzie, gdy ktoś ją zignoruje.

Żując miarowo precla, czuł, jak nienawiść zalewa mu umysł. Już wcześniej drogi jego i Harrington skrzyżowały się, choć ona o tym nie wiedziała. Wówczas jej działania kosztowały go lukratywną posadę (choć naturalnie całkowicie nielegalną), ale pogodził się z tym bez żalu — to ryzyko miał wkalkulowane, stanowiło ono część reguł gry. Tym razem było inaczej — nikogo nie darzył tak szczerą i głęboką nienawiścią od czasu, gdy kuzynek, książę Cromarty, nie kiwnął palcem, by powstrzymać Korpus przed upokorzeniem go.

To, że Tankersley dał mu w pysk, było upokarzające i bolesne, ale do przyjęcia — po pierwsze pomogło mu wykonać zlecenie, po drugie oberwał z własnej winy, bo dał się zaskoczyć. Poza tym dodało to smaczku i atrakcyjności rutynowej robocie. Jedyna kula, którą kapitan zdołał wystrzelić w pojedynku, okazała się zaskakująco celna — gdyby trafiła dwa centymetry bliżej, z czystego postrzału w mięsień zrobiłaby się naprawdę groźna rana, ale to również było do przyjęcia. Ryzyko zwiększało przyjemność odczuwaną na widok przeciwnika walącego się na trawę.

Natomiast to, co wydarzyło się później na Gryphonie, było zupełnie inną sprawą. Nie było w tym cienia przyjemności, wyłącznie strach i ból. Strach, który zmienił się w przerażenie, gdy ból stał się nie do zniesienia. I wstyd. Wstyd znacznie gorszy od bólu. Thomas Ramirez już był trupem i nikt nie musiał mu płacić za jego śmierć. Jasne, będzie musiał wyczekać na odpowiedni moment, by nikt, a zwłaszcza żaden z dotychczasowych zleceniodawców, nie miał powodów do podejrzeń, ale przeciwko temu także nic nie miał — czekanie zwiększało jedynie przyjemność zadania śmierci. A w międzyczasie zajmie się jak najboleśniejszym zranieniem Ramireza.

Na moment na jego ustach pojawił się paskudny uśmiech. Wiedział, co zrobić, bo ten przemądrzały skurwiel sam mu to powiedział. A na dodatek już mu za to zapłacono!

Sprawdził, która godzina, i rozsiadł się wygodniej na barowym stołku. Spodziewał się zobaczyć twarz Harrington w wiadomościach, a sposób, w jaki potraktuje reporterów, powinien mu sporo powiedzieć o stanie jej umysłu, ale w mediach na jej temat panowała dziwna cisza. Wszyscy wiedzieli, że wróciła, a nikt nie zamieścił dotąd choćby jednego jej zdjęcia, co oznaczało, że zaskakująco skutecznie zdołała unikać dziennikarzy.

Stanowiło to pewne rozczarowanie, nie stanowiło natomiast problemu — wiedział wszystko, czego potrzebował, z jej profilu psychologicznego i przebiegu służby. Nie ulegało wątpliwości, że będzie go szukać, chcąc się zemścić, a gdy go znajdzie, skutek mógł być tylko jeden: zabije ją w pełnym majestacie prawa.

Uśmiechnął się z rozmarzeniem — była dobrym oficerem marynarki, musiał to przyznać. Kompetentnym, doświadczonym i utalentowanym, ale kiedy znajdzie się naprzeciwko niego z pistoletem w dłoni na honorowym polu, będzie na jego łasce, bo to on jest tym szybszym i bardziej doświadczonym. Przyznawał, że miała odwagę i w przeciwieństwie do wielu kolegów po fachu, dla których walka stanowiła odmianę szachów toczoną w przestrzeni na duże odległości, udowodniła, że potrafi zabijać z bliska, kiedy musi. Nigdy dotąd jednak nie stoczyła pojedynku, a śmierć Tankersleya musiała pozbawić ją równowagi. W tej chwili najważniejszą dla niej rzeczą musiała być zemsta i tak właśnie być powinno. Chciała jego krwi, a on, prawdę mówiąc, nie bardzo już pamiętał, ilu mężczyzn i kobiet stawało naprzeciw niego wypełnionych słusznym gniewem i żądzą zemsty. I żaden tego nie przeżył. Ich uczucia były bowiem jego sprzymierzeńcem — powodowały pośpiech i niestaranność, potwierdzając każdorazowo, iż pełen słusznego gniewu amator jest bez żadnych szans wobec chłodnego zawodowca.

I nawet nie musiał jej szukać. Wystarczyło posiedzieć tu i poczekać, aż usłyszy pełne wściekłości wyzwanie. Wiedział już zresztą, jak jej odpowie, i to właśnie było najpiękniejsze — jako wyzwanemu bowiem przysługiwało mu prawo wyboru reguł.

Popił precla piwem i uśmiechnął się w duchu. W parlamencie od dziesięcioleci próbowano zdelegalizować Kodeks Ellingtona i być może kiedyś komuś się to uda, chwilowo jednak pojedynki były jak najbardziej legalne, mimo że coraz mniej posiadały zwolenników. Wszyscy woleli Kodeks Dreyfusa, co w niczym nie zmieniało sytuacji, bowiem dziecinadą będzie tak podpuścić rozwścieczoną kochankę, by użyła wystarczająco obelżywego języka, który uzasadni jego upór przy wyborze ostrzejszych zasad. Kodeks Dreyfusa był bowiem, łagodnie rzecz ujmując, upierdliwy — ograniczał ilość naboi do pięciu dla każdego i wymuszał wymianę pojedynczych strzałów. Po każdej wymianie arbiter zobowiązany był nakłaniać przeciwników do ugody, a pojedynek i tak toczył się tylko do pierwszej krwi.

Nie znaczyło to bynajmniej, że nie można było zabić przeciwnika, ale trzeba było zrobić to za pierwszym strzałem — no i nie miało się z tego żadnej przyjemności. Kodeks Ellingtona podobał mu się znacznie bardziej — każdy uczestnik dostawał pistolet z pełnym dziesięcionabojowym magazynkiem i mógł strzelać tak długo, aż przeciwnik nie upadł lub nie rzucił broni. Pistolety używane do pojedynków może i były anachronizmami, ale wysoce specjalistycznymi i doskonale wykonanymi. Co ważniejsze, stanowiły jego narzędzie pracy, nie zaś zawodowego oficera marynarki. Sądził, że powinien wpakować w Harrington co najmniej trzy kule, nim upadnie.

Oczyma wyobraźni ujrzał ból na jej twarzy, gdy zostanie trafiona pierwszy raz i będzie próbowała pokonać szok. Nienawiść zwiększy jej upór i utrzyma ją na nogach, umożliwiając mu oddanie kolejnych strzałów. Prawdziwą sztuką było trafiać tak, żeby każdy postrzał był bolesny, a dopiero ostatni śmiertelny. A on wiedział, jak to zrobić. I jak to pokazać, by wiedzieli o tym jej zasrani poplecznicy.

Uśmiechnął się, unosząc szklankę w milczącym toaście — za wspaniałe przeżycie.

Honor przystanęła dwa metry od uchylnych drzwi prowadzących do lokalu, nie służących zresztą żadnemu praktycznemu celowi na stacji kosmicznej, i odetchnęła głęboko. Czuła dziwne łaskotanie w żołądku, nie mające żadnego wpływu na poziom samokontroli czy zdolność myślenia. Przyjrzała się obu ochroniarzom i spytała:

— Nie będę miała z wami żadnych problemów prawda, Andrew?

— Jest pani naszą patronką, milady. Pani rozkazy są dla nas prawem — odparł poważnie LaFollet, co dziwnie ją rozbawiło, bowiem przez sekundę wyglądało na kapitulację. Przestało jednak, gdy dodał. — Nie podoba nam się to, że chce pani ryzykować, ale nie będziemy się wtrącać, jak długo ten cały Summervale nie spróbuje użyć przemocy.

— Nie przyjmuję trybu warunkowego, Andrew — powiedziała cicho, lecz z taką stanowczością, jakiej jeszcze w jej głosie nie słyszał. — W normalnych okolicznościach nie będę ci mówiła, jak masz wykonywać swoje obowiązki. Natomiast jeśli teraz powiem ci, że masz nie robić nic, obojętne co by się nie stało, to masz zrobić dokładnie co powiedziałam i dopilnować, by twoi ludzie też tak postąpili. A teraz właśnie ci to powiedziałam. Wyraziłam się zrozumiale?

LaFollet odruchowo się wyprostował. To, że dotąd w ten sposób się do niego nie odzywała, nie znaczyło, że nie rozpoznał rozkazu, gdy go usłyszał.

— Rozumiem, milady — odrzekł zwięźle.

Honor pokiwała głową, nie mając żadnych złudzeń. Wiedziała, że LaFollet przy pierwszej okazji przekręci jej słowa, tak by móc podjąć działanie, nie łamiąc rozkazu. Musiała się przyzwyczaić do tego, że najważniejszym celem jego życia było utrzymanie przy życiu jej, a nie siebie. Nie było to łatwe do przyjęcia i wiedziała, że wywoła serię awantur i problemów stworzonych przez sprzeczności interesów. Perspektywa nie była radosna, ale szanowała LaFolleta za upór i samodzielność, a w tej chwili najważniejsze było to, iż ustalili, że istnieje pewna nieprzekraczalna granica.

— Doskonale. — Odruchowo również się wyprostowała. — W takim razie, panowie, bierzmy się do dzieła!

Drzwi uchyliły się i Summervale dostrzegł w lustrze czarno-złocisty mundur. Nie musiał się nawet oglądać, by zidentyfikować cel — była bledsza niż na hologramach i znacznie, ale to znacznie atrakcyjniejsza, ale to na pewno była ona. Obserwował, jak go szuka, lecz równocześnie coś niespodziewanego zwróciło jego uwagę.

Towarzyszyło jej dwóch mężczyzn w nieznanych mu uniformach, a ich wygląd i zachowanie natychmiast wzbudziły jego czujność. Stanowili ochronę osobistą i to dobrą — stali o pół kroku za i krok obok chronionej i w chwili wejścia podzielili między siebie lokal tak, że stojąc pod lekkim kątem do siebie, widzieli wszystkich i wszystko. Oraz mieli otwarte pole ognia w razie konieczności, a na biodrach nosili pulsery w sposób wskazujący na długoletnią wprawę. Pojęcia nie miał, skąd ich wytrzasnęła, ale to nie były zwykłe miernoty z agencji ochrony. To byli zawodowcy i ten fakt go zaniepokoił. Czyżby chodziło tu o coś więcej, niż był łaskaw poinformować go zleceniodawca?!

Obecność ochrony tak odciągnęła jego uwagę, że zorientował się, iż Harrington go znalazła, gdy była już w połowie drogi. Wziął się w garść, zły na samego siebie — jak dobrzy nie byliby ci ochroniarze i skądkolwiek by nie byli, stanowili kwestię drugorzędną. A pierwszorzędna właśnie nadchodziła, toteż skupił się na niej. Leciutki uśmieszek pojawił się na jego wargach i zgasł niczym zdmuchnięty, gdy Summervale dostrzegł szczegóły jej wyglądu i zachowania.

Jej twarz była pozbawiona wyrazu — nie było na niej wściekłości czy nienawiści, której się spodziewał. A szła tak, iż ludzie instynktownie usuwali się jej z drogi, jakby rozpoznawali w niej coś, co zwykle dostrzegali jedynie u niego. Coś się tu poważnie nie zgadzało…

Przełknął ślinę, co było objawem solidnego zdenerwowania, i stwierdził, że coraz trudniej mu usiedzieć plecami do niej, gdy tak szła miarowym krokiem, a jedynym śladem emocji było lekkie drżenie prawego kącika jej ust. Miał nieodparte wrażenie, że ktoś właśnie wymalował mu na plecach tarczę, a ktoś inny w nią wycelował. A Harrington brała miarę na jego trumnę. Jedyne, co mógł zrobić, to przypomnieć samemu sobie, że tak to właśnie zaplanował i że jak dotąd Harrington robi dokładnie to, co chciał, by zrobiła.

— Denver Summervale?

Sopran był lodowaty; nie tego się spodziewał, dlatego też musiał zebrać się w sobie, by przybrać odpowiednio urażoną minę.

— Tak?

Dzięki latom wprawy w jego głosie słychać było tyle obraźliwego lekceważenia, ile chciał.

A ona nawet nie mrugnęła okiem.

— Jestem Honor Harrington — oświadczyła głośno.

— Powinno mi to coś mówić? — spytał ironicznie.

Uśmiechnęła się.

Na widok tego uśmiechu nagle spotniały mu palce. Dopiero w tym momencie zaświtało mu w głowie, że popełnił kardynalny błąd — nie docenił przeciwnika. W jej oczach nie było żadnych ludzkich emocji. Wyczuwał w niej nienawiść, ale to ona wykorzystała tą nienawiść, a nie na odwrót. Zrozumiał, że spotkał drapieżnika równie groźnego co on sam.

— Owszem, powinno. W końcu jestem kobietą, do zabicia której wynajął pana earl North Hollow za godziwą zapłatę, panie Summervale. Podobnie jak wynajął pana do zabicia kapitana Paula Tankersleya — oznajmiła to na tyle głośno i wyraźnie, że w lokalu zapanowała pełna szoku cisza.

A Summervale stracił głos; gapił się na nią wytrzeszczonymi oczyma, nie wierząc w to, co usłyszał. Wokół było dobre pół setki ludzi, a ona spokojnie oskarżała para Królestwa o zlecenie morderstwa. To było czyste szaleństwo! Nikt nigdy nie odważył się też oskarżyć Summervale’a o branie pieniędzy za zabicie cudzych wrogów. Owszem, za jego plecami powtarzano takie plotki, ale nikt nie ośmielił się mu tego powiedzieć w oczy, bo wszyscy wiedzieli, jaki byłby skutek; nie miałby wyboru, musiałby wyzwać kogoś takiego na pojedynek i zabić. Nie tylko po to, by go uciszyć, ale by móc nadal zarabiać na życie — w przeciwnym wypadku stałby się obiektem pogardy i jego następny cel wcale nie musiałby go wyzywać czy też przyjąć wyzwania. Mógłby wytrzeć nim podłogę albo po prostu zignorować jako kogoś, kto nie ma już honoru.

A ona posunęła się dalej! Poważyła się głośno wymówić nazwisko zleceniodawcy!

Było to coś, czego się nie spodziewał, i sklął się w duchu za to, że dał się tak zaskoczyć. Dotąd nikt nigdy nie był w stanie odgadnąć tożsamości zleceniodawcy i ta anonimowość była jedną z największych zalet Summervale’a. A ona wiedziała, a co gorsza, miała nagranie jego wypowiedzi identyfikującej earla North Hollow. A to, że nie mogła się nim posłużyć przed sądem z uwagi na to, jak zostało uzyskane, było bez znaczenia. Gdyby jednak on czy earl oskarżyli ją o oszczerstwo, wówczas broniąc się, mogłaby ją wykorzystać i nie byłoby istotne, jak nagranie powstało czy w jaki sposób weszła w jego posiadanie. Zresztą prawne konsekwencje były najmniej ważne. Jeśli inni jego zleceniodawcy dowiedzą się, że wyduszono z niego to nazwisko, to…

— Czekam, Summervale. — Lodowaty sopran przebił się przez kłębowisko myśli i zdał sobie sprawę, że nadal gapi się na nią z otwarta gębą. — Nie jest pan człowiekiem honoru?… Oczywiście że nie! Jest pan zwykłym, wynajętym zabójcą, prawda? Ścierwo takiej kategorii nie musi nikogo wyzywać, jak długo zapłata i warunki nie są odpowiednie, zgadza się?

Teraz w jej głosie słychać było uczucie — bezdenną pogardę.

— Ja… — wychrypiał, próbując logicznie myśleć i działać.

To on, do cholery, miał ją sprowokować, by go wyzwała, nie na odwrót! Postawiła wszystko na głowie i choć wiedział, jak musi zareagować, jej szybkość i bezczelność tak zbiły go z tropu, że zablokowały zdolność artykułowanej wymowy. Po prostu nie był w stanie wykrztusić z siebie słowa!

Harrington skrzywiła się pogardliwie, widząc jego daremne wysiłki.

— Doskonale, panie Summervale — oświadczyła z pogardą. — Pomogę panu!

I strzeliła go otwartą dłonią na odlew w pysk aż klasnęło.

A potem wierzchem dłoni spoliczkowała go ponownie.

Przyparła do kontuaru i powtórzyła całą operację.

I jeszcze raz.

A wszyscy patrzyli, jak jego głowa odskakuje po każdym siarczystym uderzeniu.

To przełamało przynajmniej blokadę motoryczną — złapał ją za nadgarstek, ale zdołał utrzymać go tylko przez sekundę, nim od niechcenia się nie uwolniła. I nie zrobiła kroku w tył, by wszyscy mogli podziwiać jej rękodzieło.

A było na co popatrzeć — z rozbitych warg i nosa Summervale’a spływała krew, kapiąc na koszulę i marynarkę. A w zakrwawionej, bladej twarzy pałały oczy szaleńca. Gotów był zaatakować ją gołymi rękoma, tu i teraz, i powstrzymał go ledwie przebłysk zdrowego rozsądku. Tu nie mógł jej zabić! Zapędziła go do kąta tak jak on wcześniej wszystkie swe ofiary — i nie zostawiła mu wyboru. Tylko tak mógł ją uciszyć, a wiedział, że uciszyć ją musi.

— Ja… — wyjął z kieszeni chusteczkę i otarł zakrwawioną twarz.

A ona stała i przyglądała mu się z pogardą i odrazą. Moment wystarczył, by zdołał nad sobą zapanować.

— Pani zwariowała! — oznajmił, próbując zrobić to z przekonaniem. — Nie znam pani i nigdy nie spotkałem earla North Hollow! Jak pani śmie twierdzić, że jestem jakimś… jakimś płatnym mordercą! Nie wiem, dlaczego szuka pani ze mną zwady, ale nikt nie będzie się tak do mnie odzywał!

— Ja będę!

— W takim razie nie mam innego wyboru, jak zażądać satysfakcji!

— Nareszcie! — W jej głosie pojawiło się coś innego niż pogarda i nie tylko Summervale’owi dreszcz przeleciał po plecach. — Pułkownik Thomas Ramirez, którego miał pan okazję poznać, będzie moim sekundantem. Znajdzie tego pańskiego przyjaciela… Livitnikova zdaje się… Czy tym razem wynajmie pan kogoś innego?

— Ja… — Summervale przełknął krew i ślinę, pragnąc obudzić się z tego koszmaru, i wziął głęboki oddech. — Pan Livitnikov rzeczywiście jest moim przyjacielem i sądzę, że zgodzi się zostać moim sekundantem.

— Na pewno, jeśli tylko zapłaci mu pan wystarczająco dużo — zapewniła go z lodowatym uśmiechem i dodała z błyskiem w oczach: — Niech mu pan powie, by przypomniał panu Kodeks Ellingtona.

Po czym odwróciła się i skierowała ku drzwiom.



ROZDZIAŁ XXV

Honor siedziała przy komputerze i metodycznie przekopywała się przez górę kwitów, które namnożyły się złośliwie w czasie jej nieobecności. Na szczęście Eve Chandler okazała się równie doskonałym pierwszym oficerem co oficerem taktycznym i w większości przypadków Honor musiała jedynie potwierdzić sygnaturą podjęte przez nią decyzje. Oznaczało to wielką oszczędność czasu, ale i tak musiała zapoznać się z olbrzymią ilością danych. Co tym razem akurat było mile widzianym zajęciem, bo nie zostawiało jej czasu na myślenie i niepokojenie się. Podpisała kolejny raport i wzięła kawałek sera z talerza zostawionego przez przewidującego MacGuinessa. Nike powinien być gotów do prób za około cztery tygodnie, a nie dalej niż za pięć. A więc w samą porę. Sądząc z napływających z frontu po podjęciu ofensywy przez Royal Manticoran Navy meldunków, czas był ku temu najwyższy. Pół tuzina baz Ludowej Marynarki zostało zajętych prawie bez walki, a kilkanaście tak potrzebnych okrętów liniowych poddało się nieuszkodzonych, wywołując euforię opinii publicznej. Nie należało jednak liczyć, iż ten stan potrwa długo, a to z dwóch powodów: Republika była na to po prostu zbyt duża, a Komitet Bezpieczeństwa Publicznego zdołał przejąć kontrolę nad zbyt wieloma centralnymi systemami i głównymi bazami floty. Haven przez około osiemdziesiąt standardowych lat budowało swój potencjał militarny i nadal dysponowało wielką przewagą tak w tonażu, jak i w sile ognia. Kiedy władze i flota otrząsną się z zaskoczenia spowodowanego rozpoczęciem tak długo odkładanej ofensywy Królewskiej Marynarki, sprawy zaczną wyglądać inaczej.

W obliczu wiecznego zapotrzebowania na krążowniki liniowe oznaczało to, że 5 eskadra nie zabawi długo w ramach Home Fleet. Krążowniki liniowe, łączące silne uzbrojenie z zasięgiem i mobilnością miały zbyt wiele zalet, by trzymać je bezczynnie w oczekiwaniu większego starcia flot. Już w tej chwili była w stanie wskazać kilka miejsc, gdzie byłyby przydatne, toteż nic dziwnego, że niecierpliwie czekała na dzień, w którym jej własny okręt będzie gotów do służby.

Tym razem jednak oprócz radości i oczekiwania, istotne było dla niej coś jeszcze. Warunki pojedynku zostały uzgodnione i miał się on odbyć za dwa dni, ale Summervale stanowił ledwie narzędzie, a nie miała najmniejszego zamiaru zostawić Younga żywego, by miał czas wymyślić coś nowego, gdy ona będzie walczyć. Oznaczało to, że musi zakończyć sprawę, nim otrzyma nowe rozkazy dotyczące pozasystemowego przydziału. Co nie będzie łatwe, bo ten tchórz będzie jej unikał… Zmarszczyła brwi, założyła nogę na nogę i zagłębiła się w myślach. Co nie trwało długo, bowiem z grzędy nad biurkiem dobiegło ciche miauknięcie.

Honor uniosła głowę i wyraz namysłu na jej twarzy zastąpił uśmiech — Nimitz huśtał się na chwytnym ogonie, wydając rozmaite dźwięki. A gdy zyskał pewność, że zwrócił jej uwagę, rozbujał się, najwyraźniej z zamiarem dokonania napadu na talerz z przekąskami. Naturalnie mógł to zrobić bez żadnego hałasu, ale nie o to mu chodziło, bo nie kradzież smakołyku była jego celem. Popierał jej postanowienie, by zabić obu sprawców mordu, całkowicie ufał jej umiejętnościom, ale nie miał najmniejszej ochoty dopuścić, by w międzyczasie doprowadziła się ponownie do ciężkiej depresji. Wiedziała, co zamierza zrobić, i sięgnęła po talerz, ale nie zdążyła.

Puścił grzędę i pofrunął, a przelatując nad talerzem, złapał oba faszerowane selery z niesamowitą wręcz precyzją — nie ruszył niczego innego przy tej okazji — i wylądował na tylnych łapach w rogu biurka. Odbił się, wykonał popisowe salto i już był na pokładzie, choć wylądował z głośniejszym niż zwykle łupnięciem. I natychmiast zniknął pod stolikiem do kawy, skąd po chwili dobiegło tryumfujące bleeknięcie.

— No dobra, Stinker: zaskoczyłeś mnie — przyznała, opadając na czworaki.

Radosnym mruczeniem dał jej do zrozumienia, że jest tego samego zdania, i zaczął chrupać seler. Ser, którym warzywo było wypełnione, przylepił mu się naturalnie do wąsów, więc nie przerywając jedzenia, spróbował je wyczyścić.

— Z drugiej strony — dodała złowróżbnie, wchodząc pod stół — oboje wiemy, jaki to będzie miało wpływ na twój apetyt przy obiedzie, więc…

Rozległ się sygnał interkomu. Honor urwała i spróbowała wstać, co skończyło się okrzykiem bólu, gdy jej głowa energicznie zetknęła się z meblem. Co prawda warkoczyk zamortyzował siłę uderzenia, ale i tak siadła na dywanie zamiast wstać.

Nimitz spokojnie skończył pierwszy kawałek selera, wyczyścił wąsy i wziął się za drugi. Sygnał interkomu zaś rozległ się ponownie. Honor przyklęknęła, rozcierając głowę, gdy z kuchni wyłonił się MacGuiness i zamarł, widząc niecodzienną scenkę. Na moment z jego twarzy zniknął wyraz zatroskania, goszczący na niej nieustannie od chwili opuszczenia Graysona — znali się z Nimitzem od lat, a nie trzeba było być geniuszem, by się domyślić, co się stało i czyja to zasługa.

Mac odchrząknął, potrząsnął głową i skierował się do biurka. Honor popatrzyła z uśmiechem na jego plecy i wstała w chwili, w której nacisnął klawisz.

— Kwatera kapitańska, starszy steward MacGuiness — oznajmił, posyłając jej cierpiętnicze spojrzenie.

— Dyżurny oficer łącznościowy — rozległo się w głośniku. — Jest skipper? Mam połączenie do niej z okrętu flagowego.

— Za moment podejdzie, poruczniku Hammond.

Honor podeszła, nadal rozcierając bolące miejsce na głowie, co wywołało kolejne chrząknięcie, tym razem porucznika Hammonda.

— Połączenie z okrętu flagowego, ma’am — zameldował. — To admirał.

— Dzięki, Jack. — Odgarnęła z czoła niesforny kosmyk, obciągnęła kurtkę mundurową i usiadła. — Przełącz proszę.

Hammond zniknął, na ekranie pojawiła się twarz earla White Haven i Honor uśmiechnęła się.

— Dobry wieczór, sir. W czym mogę pomóc?

— Kapitan Harrington. — Admirał skinął głową i spojrzał wymownie na MacGuinessa pozostającego na skraju zasięgu kamery.

Mac zrozumiał, o co chodzi, i wyszedł, White Haven zaś utkwił wzrok w Honor. Przez moment przyglądał się jej w milczeniu, a to, co zobaczył, równocześnie zaniepokoiło go i przyniosło ulgę. Nie wyglądała już na zranioną czy zaszczutą, ale jej spokój i skupienie nie zwiodły go ani na moment, gdyż prawdę widać było w jej oczach. Jeśli ktoś ją znał i umiał obserwować, zawsze ją w nich wyczytał. Teraz w oczach Honor było zdecydowanie i nie do końca stłumiony błysk satysfakcji. Tego właśnie się obawiał, a jeszcze bardziej obawiał się tego, jak zareaguje na jego słowa.

— To nic oficjalnego, damo Honor — powiedział i wziął głęboki oddech, widząc, jak przekrzywia głowę i unosi pytająco brew. — Jestem pewien, że pani zdaje sobie sprawę, iż wszyscy już wiedzą o pani spotkaniu z Summervale’m… Tak myślałem. Rozumiem, że szczegóły dotyczące kwestii honorowych powinny być sprawą prywatną, ale wyzywała go pani w miejscu publicznym i to w raczej… niecodziennych warunkach. Dowiedziałem się właśnie, że media zainteresowały się całą sprawą i na miejscu będą ekipy wszystkich ważniejszych stacji… W dodatku aż huczy od plotek, bo tak tylko mogę to określić, dotyczących uwag, które wymieniła pani z Summervale’em, zanim pani nie wyzwał na pojedynek. Nikt nie cytuje niczyich wypowiedzi, bo to jest niemożliwe, ale wszyscy są zgodni, że sprowokowała go pani celowo.

Przerwał i czekał na jej reakcję. Honor skinęła głową, ale nie wiedział, czy oznacza to potwierdzenie jego słów, czy tylko przyjęcie ich do wiadomości. Potarł skroń niezwykle nerwowym gestem, wiedząc już, że rozmowa będzie znacznie trudniejsza, niż się obawiał, ale nie miał wyjścia.

— Damo Honor, nie wierzę, by ktokolwiek mający odrobinę przyzwoitości czy rozsądku mógł panią za to winić. Tak reputacja Summervale’a, jak i fakt, że praktycznie zmusił kapitana Tankersleya, by go wyzwał, są powszechnie znane, ale przyznam, iż nie cieszy mnie perspektywa, iż będzie się pani z nim pojedynkować. I nie chodzi o to, że nie popieram pojedynków, ale o to, że ryzykuje pani starcie z zawodowcem i to na jego terenie… Jest to jednakże pani prawo i pani wybór. Niestety, kilku dziennikarzy podchwyciło zarzuty, które podobno wypowiedziała pani pod adresem earla North Hollow…

Tym razem umilkł na dłużej i widać było, że nie tyle spodziewa się, ile żąda odpowiedzi.

— Nie powiem, że mnie to dziwi, sir — odparła spokojnie.

Ponownie potarł skroń i przyjrzał się jej z namysłem.

— Nie wątpię, że to pani nie dziwi. Chcę wiedzieć co innego: czy pani to rzeczywiście powiedziała i czy chodziło pani o to, by media to podchwyciły?

Honor przez chwilę milczała, po czym odparła zwięźle:

— W obu przypadkach odpowiedź brzmi: tak, sir.

— Dlaczego?!

— Ponieważ oskarżenie jest prawdziwe, sir. Young wynajął Summervale’a do zabicia Paula Tankersleya i mnie. I wyraźnie polecił, by Paul zginął pierwszy. Najwyraźniej nienawidził go za „zdradę” i za związanie się ze mną, ale głównym powodem była chęć ukarania mnie.

— Zdaje sobie pani sprawę z tego, co mówi?! Oskarża pani para Królestwa o wynajęcie płatnego zabójcy!

— Zdaję sobie doskonale sprawę, sir.

— Ma pani jakieś dowody?!

— Mam, sir — odparła całkowicie obojętnie.

White Haven wytrzeszczył oczy.

— To dlaczego nie zgłosiła się pani do władz?! Pojedynki są legalne, ale wynajmowanie zawodowca do zabicia wroga w sprowokowanym pojedynku — nie!

— Nie zgłosiłam się do władz, ponieważ dowód, którym dysponuję, nie zostałby dopuszczony jako dowód procesowy, sir. To, że jest absolutnie prawdziwy i jednoznaczny, nie miałoby znaczenia. A jest to nagranie, w którym Summervale przyznaje się do wszystkiego i podaje nazwisko zleceniodawcy. Nagrania dokonano w obecności świadka.

— Kto jest tym świadkiem?

— Przykro mi, sir, ale muszę odmówić odpowiedzi na to pytanie.

White Haven zmrużył oczy, Honor zaś stwierdziła, że zachowanie spokoju pod tym pełnym namysłu spojrzeniem zaczyna ją coraz więcej kosztować.

— Rozumiem… — mruknął po chwili. — Nagranie zostało uzyskane w mniej lub bardziej nielegalnych okolicznościach i osłania pani osobę, która go dokonała, prawda?

— Z całym szacunkiem, sir, ale ponownie muszę odmówić odpowiedzi.

White Haven westchnął, ale nie kontynuował tematu. Honor odetchnęła z ulgą i natychmiast zesztywniała, widząc, jak jego rysy tężeją.

— Damo Honor: czy zamierza pani również wyzwać na pojedynek earla North Hollow? — spytał.

— Zamierzam dopilnować, by sprawiedliwości stało się zadość, sir — odparła chłodno. — A sądom przestałam ufać, sir.

— Chciałbym… chciałbym, by się pani nad tym bardzo poważnie zastanowiła. Sytuacja w Izbie Lordów pozostaje nadzwyczaj delikatna: rząd uzyskał co prawda większość niezbędną do przegłosowania wypowiedzenia wojny, ale ledwo ledwo. Obecnie dysponuje naprawdę minimalną większością głosów, a North Hollow odegrał istotną rolę w przegłosowaniu tegoż wypowiedzenia. Jakikolwiek nowy skandal związany z nim i z panią może mieć katastrofalne wręcz konsekwencje.

— To, milordzie, nie jest akurat moim zmartwieniem.

— Więc powinno się nim stać! Jeśli opozycja…

— Milordzie… — Honor pierwszy raz w życiu przerwała admirałowi, ale była zdecydowana wreszcie wyjaśnić pewne sprawy. — W tej chwili opozycja nic mnie nie obchodzi, a problemy rządu niewiele. Człowiek, którego kochałam został zamordowany z polecenia Younga. Wiem o tym i jak sądzę, pan też o tym wie. Nie mogę tego udowodnić w sądzie, zresztą prawdę mówiąc, nie mam na to ochoty: ostatni raz dzięki wpływom, pieniądzom i machinacjom politycznym wymiar sprawiedliwości i to wojskowy został przez niego ośmieszony. Gdyby nie to, Paul żyłby, a tchórz i zdrajca byłby trupem. Pozostała mi jedna możliwość i to jak najbardziej zgodna z prawami Królestwa. I skorzystam z niej, nie zwracając uwagi na żadne polityczne względy, aspekty i konsekwencje, sir!

Teraz nie próbowała już udawać obojętności. Toteż tym razem głębsza była cisza, która zapadła, gdy umilkła, zdając sobie sprawę, co i jak właśnie wygarnęła rozmówcy. Sama była tym zaskoczona — najwyraźniej jej samokontrola była słabsza niż podejrzewała. Mimo to spoglądała mu twardo w oczy, czekając na reakcję. Cisza przeciągała się; w końcu White Haven odetchnął głęboko i wyprostował ramiona.

— Ja nie troszczę się o Younga, lady Honor. Nawet nie o rząd, a w każdym razie nie najbardziej. Chodzi mi o panią i o konsekwencje, które panią spotkają, jeśli zrobi pani to, co zamierza.

— Jestem gotowa ponieść te konsekwencje, sir.

— Ale ja nie jestem! — warknął rozeźlony i to pierwszy raz konkretnie na nią. — Rząd przetrwa, ale jeśli pani wyzwie Younga i go zabije, opozycja dostanie małpiego rozumu! Wydaje się pani, że podczas procesu było źle? To było nic w porównaniu z tym, co nastąpi. Będą chcieli pani głowy na tacy, a książę Cromarty nie będzie miał innego wyjścia, jak im ją dać! Nie rozumie pani?!

— Nie jestem politykiem, sir. Jestem oficerem marynarki — powiedziała spokojnie, ale znacznie łagodniej, bardziej tłumacząc niż żądając, co ją samą nieco zaskoczyło.

Jego nagła złość dziwnie mocno ją zraniła. Nagle najważniejsze stało się to, by White Haven ją zrozumiał.

— Znam swoje obowiązki jako królewskiego oficera. Ale czy nie uważa pan, sir, że Królestwo także ma pewne obowiązki wobec mnie, i to niekoniecznie jako oficera? Czy Paul Tankersley zasłużył, by zginąć tylko dlatego, że wysoko postawiony tchórz zapłacił za jego śmierć? Do diabła, jestem mu to winna, sir! I sobie!

White Haven drgnął jak uderzony, ale pokręcił przecząco głową.

— Rozumiem panią, naprawdę. Ale kiedyś już tłumaczyłem, że bezpośrednie, szybkie działanie nie zawsze jest najlepsze, prawda? Jeżeli tak pani postąpi, damo Honor, zniszczy pani siebie i swoją karierę.

— W takim razie niech tak będzie, sir, bo to wszystko nie ma sensu. — W jej głosie była jedynie duma i rezygnacja, które raniły do żywego. — Wszystko, o co proszę moją królową i moje Królestwo, wszystko, o co kiedykolwiek prosiłam, to sprawiedliwość, sir. Uważam, że to jedyne, o co mam prawo prosić, ale mam to prawo. Czy nie to właśnie różni nas od Ludowej Republiki? Nie ma takiej rzeczy w kategoriach moralnych czy etycznych, która dawałaby Youngowi prawo do niszczenia wszystkiego, co zniszczyć ma ochotę, i bezkarnego zasłaniania się własną pozycją czy politycznymi wpływami. Skoro system jest chory, a lordowie głupi, to przyznam, że nie chcę rozumieć polityki, bo ona mnie brzydzi. Rozumiem natomiast, co to obowiązek i zwykła przyzwoitość. Rozumiem też, co to takiego sprawiedliwość, nie w prawniczym, lecz moralnym znaczeniu tego słowa. I jeżeli nie mogę na nią liczyć ze strony innych, to tym razem wezmę ją w swoje ręce i wymierzę. Niezależnie od kosztów i konsekwencji.

— I zakończy pani swoją karierę. — W głosie earla White Haven słychać było prośbę. — Ma pani rację, pojedynki są legalne, więc nikt pani o nic nie oskarży. Ale pozbawią panią dowództwa. I nieważne, że będzie to niesprawiedliwe. Jeżeli zabijesz Younga, zabiorą ci Nike, Honor. Każą ci gnić na połowie pensji bez przydziału i ani ja, ani nikt nie zdoła im w tym przeszkodzić!

Po raz pierwszy zwrócił się do niej po imieniu, a sposób, w jaki to zrobił, i jego dalsze słowa dowodziły, że plotki, które słyszała, były prawdziwe. Czy to z uwagi na przyjaźń z Courvosierem, czy dlatego, że w nią wierzył, czy też z jakichś innych powodów White Haven uczynił z jej kariery swoją osobistą sprawę. W innych okolicznościach może wzięłaby pod uwagę jego argumenty, może jeszcze raz rozważyłaby swoją decyzję. Ale nie teraz.

— Przykro mi, sir — powiedziała szczerze, prosząc wzrokiem o zrozumienie. — Jeśli kariera musi być ceną, to ją zapłacę. Nie mam wyboru. A wie pan, że ja nie wynajmę zabójcy! Najwyższy czas wystawić Youngowi rachunek i zmusić go do zapłaty. Skoro nie da się inaczej, zrobię to osobiście.

— Nie mogę na to pozwolić — warknął White Haven ze złością, jakiej jeszcze u niego nie widziała. — I nie pozwolę, kapitan Harrington! Jest pani zbyt uparta, by to zrozumieć, ale pani kariera jest ważniejsza od dziesięciu Youngów! W tej chwili wygrywamy, ale to szybko się zmieni i oboje o tym wiemy! Toczymy wojnę o przetrwanie państwa, a Królewska Marynarka inwestowała w panią przez trzydzieści lat. Jest pani bronią, doskonałą bronią, i nie ma pani prawa pozbawiać kraju tej broni. Pani obowiązkiem jest służyć Królowej, nie sobie!

Honor zbladła, w jej oczach błysnął lód, ale nim zdążyła się odezwać, White Haven wziął głęboki oddech i grzmiał dalej:

— Królewska Marynarka potrzebuje pani! Kraj potrzebuje pani! Jest pani nadzwyczajnym oficerem, co udowodniła pani nie raz. Za każdym razem, gdy sytuacja wydaje się być beznadziejna, dokonuje pani cholernego cudu i wygrywa! Taki dowódca to skarb! Nie ma pani prawa pozbawiać Królestwa swoich umiejętności dla prywatnej zemsty, obojętnie jak słuszna by nie była! A to, że pani tego nie może zrozumieć, nie znaczy, że nie jest to prawda. I dlatego, kapitan Harrington, rozkazuję pani nie wyzywać earla North Hollow na pojedynek!



ROZDZIAŁ XXVI

Prom wylądował w Capital Field, głównym porcie kosmicznym Landing. Górował nad nim stumetrowy obelisk z polerowanego granitu upamiętniający miejsce lądowania statku kolonizacyjnego Jason, poruszającego się z prędkością podświetlną, a raczej jego pierwszego promu, jako że sam Jason nigdy nie wylądował na powierzchni planety. Pomnik połyskiwał krwawą czerwienią w promieniach wschodzącego słońca, ale Honor nie zwróciła na niego uwagi.

Wstała i z pewnym zaskoczeniem stwierdziła, że jest spokojna — wszystkie ludzkie uczucia gdzieś zniknęły. Wysiadła, a w ślad za nią zrobili to: Andrew LaFollet, James Candless i Thomas Ramirez. Cała czwórka wsiadła do czekającego pojazdu, który natychmiast ruszył w drogę.

Był cichy i ciepły poranek.

A Honor wszystko wydawało się nie do końca realne, choć widziała i rozumiała to, co ją otacza, z niezwykłą ostrością. Tylko że nic nie zdawało się dotyczyć jej bezpośrednio. Poruszała się jakby w prywatnym bąblu ciszy i spokoju, skoncentrowana na jednym. Osiągnięciu tego stau poświęcić sporo czasu i wysiłku, po rozmowie z admirałem White Haven, bowiem jego słowa wstrząsnęły nią bardziej niż sądziła, że jest to w ogóle możliwe.

Nie dość, że jego upór był zadziwiający, to jeszcze wściekł się, że nie chce postąpić tak, jak jej radził, a próba wyjaśnienia spełzła na niczym — przerwał jej w połowie, powtarzając idiotyczny i niezgodny z prawem rozkaz, i przerwał połączenie.

Długo siedziała, wpatrując się w pusty ekran. Wybrał najgorszy możliwy czas na to, by się wtrącić. Miała walczyć o życie i potrzebowała zaufania i spokoju, a nie kłótni z oficerem, którego szanowała. Ale życie z zasady było wredne i nieuczciwe, toteż w sumie nie powinno jej aż tak zdziwić, że nie potrafił zrozumieć, że musiała tak postąpić. I że swoją złością i głupim rozkazem tylko pogorszył jej położenie, niszcząc spokój i koncentrację. Spodziewała się większego zrozumienia z jego strony, ale cóż…

Nie wiedziała, dlaczego nie był w stanie jej zrozumieć, ale wiedziała, że nią wstrząsnął, i potrzebowała wielu godzin, by odzyskać spokój i skupić się całkowicie na tym, co musiała zrobić. Bolała nad tym, że powstała między nimi przepaść, ale w tej chwili było to bez znaczenia. Jeżeli White Haven nie chciał czy też nie mógł jej zrozumieć, nie była w stanie nic na to poradzić. Poprawiła się na siedzeniu i dopiero to jej uświadomiło, że czuje dziwną lekkość na prawym ramieniu, bowiem Nimitz został z MacGuinessem. Po raz pierwszy sprzeciwił się jej decyzji tak stanowczo, że pokazał kły, ale nie ustąpiła, bo nie mogła. Nie mógł jej towarzyszyć. Jego zachowanie łatwo było przewidzieć. Gdyby Summervale ją zranił czy zabił, treecat rzuciłby się na niego, a to byłoby niedopuszczalne. Nimitz był niewiarygodnie szybki i dobrze uzbrojony, ale Summervale, przygotowując się do wykonania zadania, musiał gruntownie zapoznać się z opisem treecatów. Każdy zawodowiec tak by zrobił, a on mógł być godnym pogardy, ale zawodowcem. Spodziewałby się właśnie takiej reakcji i na pewno nie wystrzelałby całej amunicji. Nawet Nimitz nie miałby szans, będąc zmuszony pokonać sporą odległość na otwartej przestrzeni. Kula z antycznej broni palnej dosięgłaby go.

Westchnęła, dotknęła prostego, wyściełanego naramiennika, zamknęła oczy i skoncentrowała się na tym, co ją czekało.

Thomas Ramirez siedział na składanym siedzeniu twarzą do Honor i trzymał na kolanach drewnianą kasetę z pistoletami. I chciał być tak spokojny jak Kapitan. Drugi raz w ciągu niespełna miesiąca odbywał tę przejażdżkę i niedobrze mu się robiło na samo wspomnienie poprzedniej. Honor przynajmniej sprawiała wrażenie, że wie co robi. Paul nie był tak skoncentrowany, jakby sytuacja go przerosła czy oszołomiła… albo dlatego, że nie był urodzonym zabójcą. A Honor była. Wiedział o tym — widział ją w akcji. Nie wiedział tylko, czy posiadała odpowiednie umiejętności. I to właśnie nie dawało mu spokoju, bowiem Summervale zabił w takich właśnie pojedynkach ponad pięćdziesiąt osób.

Siedzący po lewej stronie Honor Candless podzielał jego niepokój, natomiast zajmujący miejsce po prawej LaFollet był równie spokojny jak ona. Ramirez na poły mu tego spokoju zazdrościł, na poły zaś go zań nienawidził. Żeby się uspokoić, przywołał wspomnienie ostatniej rozmowy z majorem na ten temat.

— Niewiele wiem o pojedynkach, pułkowniku Ramirez — przyznał LaFollet. — Graysońskie prawo ich zabrania. Widziałem natomiast patronkę na strzelnicy.

— Na strzelnicy?! — jęknął Ramirez. — To nie będą zawody strzeleckie, majorze! Ona jest oficerem marynarki, nie Korpusu, a Królewska Marynarka nie szkoli swych oficerów w użyciu broni palnej, nawet pulserów. Korpus to robi, a Summervale, choć skończone ścierwo, jest doskonałym strzelcem. I świetnie zna się na tych cholernych antykach!

— Jak mniemam, mówiąc „cholerne antyki”, ma pan na myśli broń palną? — spytał uprzejmie LaFollet, a na potwierdzające mruknięcie, parsknął śmiechem. — Trudno mi oceniać umiejętności tego całego Summervale’a, ale może mi pan wierzyć, pułkowniku, że fizycznie nie jest w stanie posługiwać się dziesięciomilimetrowym pistoletem automatycznym lepiej niż lady Harrington. I może mi pan zaufać: wiem, co mówię.

— A skąd ta pewność?

— Z doświadczenia. To, co był pan uprzejmy nazwać „cholernym antykiem”, jeszcze dwa lata temu stanowiło podstawowe uzbrojenie straży pałacowej, gwardii i ochrony osobistej Protektora. Nie mieliśmy możliwości technicznych zbudowania odpowiednio małych silników antygrawitacyjnych, by produkować indywidualną broń w rodzaju pulserów.

Ramirez wytrzeszczył na niego oczy, z jednej strony nie mogąc uwierzyć w to, co słyszy, z drugiej bardzo chcąc, by to była prawda i by LaFollet rzeczywiście wiedział co mówi.

— Jest naprawdę taka dobra? — spytał po chwili.

— Pułkowniku Ramirez, przez ostatnie dwa lata w straży pałacowej byłem instruktorem strzeleckim ze specjalnością broń krótka, czyli właśnie pistolet automatyczny. Bez trudu rozpoznam urodzonego strzelca, a lady Harrington do takich należy. — LaFollet zmarszczył brwi, przeczesał dłonią włosy i dodał: — Przyznaję, że zaskoczyła mnie jej sprawność, więc porozmawiałem z kapitan Henke. Powiedziała coś, co utkwiło mi w pamięci, mianowicie, że patronka miała zawsze bardzo dobre wyniki w testach na kinestezję, a to bardzo ważne w waszej marynarce. Nie słyszałem wcześniej tego określenia, ale wydaje mi się, że chodzi o to, co zwykle określa się jako orientację przestrzenną. Lady Harrington zawsze wie, gdzie się znajduje i gdzie znajduje się wszystko co istotne w stosunku do jej pozycji. Może to głupio brzmi, ale fakt jest faktem: każdy pocisk, który wystrzeli, jeżeli broń nie będzie uszkodzona, trafi dokładnie tam, gdzie będzie chciała.

— Jeżeli zdąży strzelić — burknął Ramirez, zaciskając pięści. — Wiem, że jest szybka, ma prawie tak dobry refleks jak ja, a ja mam lepszy niż większość mieszkańców tego systemu. Ale trzeba zobaczyć tego gnoja w akcji, by uwierzyć jak jest szybki. Na dodatek będzie u siebie i będzie robił to, w czym jest dobry. Nie wiem, majorze… po prostu nie wiem…

Odwrócił głowę i wpatrzył się w okno, wściekły na siebie za brak zaufania do umiejętności Honor i na to, że nic nie może na to poradzić. Miał jedynie nadzieję, że optymizm LaFolleta okaże się uzasadniony.

Wóz zwolnił i Honor otworzyła oczy. Przejechali właśnie przez porośniętą winoroślą bramę w murze i zatrzymali się na żwirowym podjeździe. Słońce właśnie w pełni wzeszło, zmieniając barwę z krwawoczerwonej na złocistobiałą, i szmaragdowy, krótko przycięty trawnik lśnił kroplami rosy, jakby ktoś rozsypał nań drobniutkie diamenciki.

Wysiadła w ślad za LaFolletem i wciągnęła głęboko powietrze pachnące roślinnością i świeżością. Po czym skupiła uwagę na barczystym brunecie w szarym uniformie policji Landing przepasanym czarnym pasem, z którego zwisała kabura z ciężkim wojskowym pulserem. Mężczyzna podszedł i ukłonił się.

— Dzień dobry, lady Harrington. Jestem porucznik Castellano z Departamentu Policji Miasta Landing. Dziś mam dyżur jako arbiter pola honorowego.

— Poruczniku. — Skłoniła się uprzejmie.

Coś na kształt zawstydzenia błysnęło w jego oczach i zdziwiona uniosła brew. Wskazał na spory tłumek zgromadzony po jednej stronie pola.

— Przepraszam za gapiów, milady. To nieprzyzwoite, ale nie mam prawa ich stąd przegonić.

— Media?

— Tak, milady. Prawie wyłącznie. I tam też… — Wskazał z jawnym niesmakiem na niewielkie wzgórze na przeciwległym krańcu pola. — Mają teleobiektywy i naprawdę czułe mikrofony kierunkowe: wyłapują każde słowo. I traktują to jak jakąś odmianę cyrku, milady.

— Cóż, poruczniku Castellano, w każdym cyrku muszą być małpy. W tym siedzą na górze — skomentowała i widząc jego zaskoczenie, uśmiechnęła się. — To nie pana wina, a skoro nie można ich usunąć, należy ignorować… i mieć nadzieję, że jakaś zabłąkana kula poleci w ich stronę.

Porucznik uśmiechnął się słabo, jeszcze bardziej zdziwiony.

— Chyba ma pani rację, milady. — Z widocznym wysiłkiem wziął się w garść. — Czy w takim razie zechcecie mi państwo towarzyszyć?

— Oczywiście.

Poszli w ślad za nim, znacząc drogę ciemną smugą pozbawionej rosy trawy, w kierunku prostego, drewnianego ogrodzenia, a raczej białej poręczy przybitej do kołków wbitych w ziemię. Otaczała fragment całkowicie płaskiego i równego trawnika znajdujący się w środku pola. Castellano uśmiechnął się przepraszająco do LaFolleta i Candlessa, gdy dotarli do poręczy.

— Przepraszam, milady; zostałem naturalnie poinformowany o pani ochronie osobistej, ale przepisy zabraniają obecności uzbrojonych osób towarzyszących którejkolwiek ze stron w czasie spotkania. Jeśli panowie chcą tu pozostać, muszą oddać broń.

Obaj gwardziści zesztywnieli, a LaFollet już otwierał usta, jednak nie zdążył wydobyć z siebie głosu, gdyż Honor była szybsza.

— Rozumiem, poruczniku. Andrew, Jamie, oddajcie pulsery.

Przez moment wyglądało na to, że LaFollet odmówi, ale po sekundzie wyjął z kabury broń i podał porucznikowi. Candless poszedł w jego ślady.

— Drugi też, Andrew — dodała spokojnie Honor.

LaFollet zamarł, a Ramirez spojrzał nań zaskoczony.

Major westchnął i wykonał dziwny, nieznaczny ruch lewą ręką i w jego dłoni znalazł się niewielki, krótkolufowy pulser. Była to typowa broń ostatniej szansy, co naturalnie nie znaczyło, że na bliską odległość nie jest równie groźna co zwykła.

LaFollet skrzywił się i oddał ją Castellano.

— Nie wiedziałem, że pani o nim wie, milady.

— Wiem, że nie wiedziałeś — odparła ze złośliwym uśmieszkiem.

— Cóż… będę musiał coś wymyślić: skoro pani się zorientowała, inni też mogą… — podsumował smętnie. — A póki co muszę znaleźć dla niego nowe miejsce.

— Jestem pewna, że coś wymyślisz — zapewniła go pogodnie.

Castellano odebrał broń z kamienną twarzą, natomiast Ramirez, obserwując gwardzistę, zastanawiał się, czy gdyby nie zgodził się na noszenie broni przez gwardię na pokładzie, LaFollet przyznałby się do posiadania drugiego pulsera. Szczerze mówiąc, mocno w to wątpił.

— Dziękuję, milady — powiedział cicho Castellano.

Niczym wyczarowana wyrosła obok niego policjantka przekazał jej zdeponowaną broń, i wskazując na ogrodzony fragment pola, spytał:

— Jest pani gotowa, milady?

— Jestem. — Honor wyprostowała ramiona i spojrzała na Ramireza. — W porządku, Thomas. Załatwmy to.

Denver Summervale stał na swoim prywatnym łowisku i obserwował najnowszą ofiarę kroczącą po wilgotnej trawie.

Jego ubranie było w całości utrzymane w ciemnej tonacji, bez jednej choćby barwnej plamy, by nie ułatwiać przeciwnikowi celowania. Z trudem ukrył pogardliwy uśmieszek, przyglądając się Harrington. Uniform oficerski Royal Manticoran Navy był, obiektywnie rzecz biorąc, niebrzydki, natomiast z jego punktu widzenia po prostu piękny. Czarne tło ze ślicznie kontrastującymi, lśniącymi w słońcu lamowaniami i dystynkcjami. Najbardziej podobały mu się trzy wyszyte złotą nicią gwiazdki na lewej piersi — obiecał sobie umieścić przynajmniej jedną kulę w środkowej.

Honor eskortował Castellano. Na jego widok Summervale już nie próbował ukryć grymasu. Prawo wymagało, by arbiter był bezstronny, a Castellano był maniakalnie wręcz honorowy i przepisowy. Otwarcie nie mógł tego okazać, ale robił co mógł, by w każdy możliwy sposób podkreślić, że go nienawidzi i nim gardzi. Dlatego osobiście powitał Harrington, pozostawiając powitanie Summervale’a jednemu z asystentów. Summervale doskonale o tym wiedział. Przeważnie takie demonstracje go bawiły, tym razem jednak był zirytowany.

Honor i Ramirez zatrzymali się dwa metry od niego i Livitnikova, obaj policjanci zaś stanęli krok z boku. Castellano odchrząknął i wygłosił standardową formułkę:

— Panie Summervale, lady Harrington, moim pierwszym i najważniejszym obowiązkiem jest nalegać na pokojowe rozwiązanie sporu. Dlatego też pytam obie strony: czy możecie w pokojowy sposób zakończyć waśń?

Honor nic nie powiedziała. Summervale spojrzał na niego z politowaniem i zaproponował:

— Kończmy. Umówiłem się na śniadanie i nie chciałbym się spóźnić.

Castellano wysłuchał tej odpowiedzi z kamienną twarzą, tak jak zresztą wszystkich dotąd, jedynie jego spojrzenie stwardniało. Uniósł prawą dłoń, jakby coś w niej trzymał i polecił:

— W takim razie proszę zaprezentować broń!

Ramirez i Livitnikov otworzyli trzymane poziomo kasety z pistoletami. Castellano wybrał po jednym z każdej i sprawdził je wprawnymi ruchami. Mechanizm każdego przetestował dwukrotnie, po czym wręczył jeden Honor, drugi Summervale’owi, następnie spojrzał na sekundantów i polecił:

— Panowie, proszę załadować.

I uważnie obserwował, jak ładują po dziesięć połyskujących miedzią naboi do magazynków. Livitnikov skończył pierwszy, ale poczekał na Ramireza i obaj równocześnie wręczyli magazynki — on Summervale’owi, Ramirez Honor.

— Panie Summervale, proszę załadować broń!

Denver Summervale wsunął magazynek w kolbę i przybił go lewą dłonią, aż szczęknęło. W jego wykonaniu ów prosty gest wyglądał prawie rytualnie. Na zakończenie uśmiechnął się, nie kryjąc pewności zwycięstwa.

— Lady Harrington, proszę załadować broń!

Honor wykonała polecenie sprawnie i bez pozerstwa. Castellano przyglądał się przez moment obojgu poważnie, nim skinął głową i polecił:

— Proszę zająć miejsca!

Ramirez uścisnął jeszcze Honor, ona klepnęła go w dłoń, odwróciła się i spokojnie podeszła do białego koła. Weszła na nie i odwróciła się twarzą do przeciwnika, który zajął identyczne koło oddalone o czterdzieści metrów. Castellano stał dokładnie w połowie drogi i głośniej niż dotąd z uwagi na lekką bryzę polecił:

— Panie Summervale, milady… możecie zarepetować broń!

Honor odciągnęła zamek i wprowadziła nabój do komory z suchym, metalicznym szczękiem wyraźnie słyszalnym w ciszy. Podobny, choć znacznie słabszy dotarł od strony Summervale’a, a potem zrobiło się naprawdę cicho. Nawet rozmowy dziennikarzy ucichły, gdy niczym sępy zbili się w grupki przy sprzęcie. Porucznik Castellano dobył broń, cofnął się o pięć kroków, by zejść z linii ognia, i oznajmił głośno:

— Strony uzgodniły, że pojedynek odbędzie się według zasad Kodeksu Ellingtona. — Lewą ręką wyjął z kieszeni białą chusteczkę i trzymał ją tak, by furkotała na wietrze. — Kiedy upuszczę chusteczkę, każde z was może unieść broń i zacząć strzelać. Strzelać wolno tak długo, dopóki przeciwnik nie upadnie lub nie rzuci broni, co jest równoznaczne z poddaniem się. W obu tych przypadkach druga osoba natychmiast przestaje strzelać, a jeśli tego nie zrobi, moim obowiązkiem będzie powstrzymać ją w każdy sposób, jaki uznam za stosowny, łącznie z użyciem broni. Rozumie pan zasady, panie Summervale?

Zapytany skinął głową.

— Lady Harrington?

— Rozumiem — powiedziała cicho, lecz wyraźnie.

— Doskonale. Proszę zająć pozycje!

Summervale odwrócił się prawym bokiem do Honor, z prawą ręką opuszczoną tak, iż pistolet był skierowany w ziemię, i uśmiechnął się ze złośliwą satysfakcją. Honor bowiem nawet nie drgnęła — pozostała zwrócona twarzą do niego, co było ostatecznym dowodem braku doświadczenia. Stanowiła bowiem dzięki temu znacznie większy, czyli łatwiejszy do trafienia cel niż on. Sprawa będzie prostsza, niż się spodziewał; poczuł pierwszą falę przyjemności obficie doprawionej nienawiścią.

Honor odpowiednim skurczem mięśni lewego oczodołu włączyła najniższe ustawienie zbliżenia w protezie i przyglądała się jego twarzy. Jej własna była całkowicie spokojna i pozbawiona wyrazu, oddając stan jej ducha, bowiem nie czuła absolutnie nic. Kątem oka widziała powiewającą chusteczkę i czekała. Przez moment wszyscy czekali w rosnącym napięciu. Całe pole zamarło niczym żywy obraz.

Castellano otworzył dłoń i biały kwadrat materiału poderwał wiatr. W umyśle Denvera Summervale’a zapłonął morderczy ogień i jego ręka poruszyła się automatycznie wyćwiczonym do perfekcji ruchem. Pistolet stanowił przedłużenie jego samego w klasycznej pozycji pojedynkowej. Nie spuszczał wzroku z Harrington stanowiącej cel wyryty w jego pamięci — gdy tylko zleje się on z kształtem widocznym przez muszkę i szczerbinkę, naciśnie spust. I nagle, nim to się stało, z jej dłoni wykwitł biały kwiat i Summervale poczuł, jak kopnął go w brzuch jakiś koń z piekła rodem.

Jęknął i wytrzeszczył oczy, nie wierząc własnym zmysłom. A ona strzeliła ponownie i tym razem ktoś wbił mu rozpalony pręt we wnętrzności, o centymetry powyżej źródła pierwszego bólu. Dopiero w tym momencie dotarło do jego zszokowanego umysłu, że ona nie podniosła ręki do oka. Dziwka strzelała z biodra!

Huknął trzeci strzał i na jego ubraniu wykwitła trzecia krwawa plama. Jego ręka ważyła tonę, gdy zaskoczony spojrzał po sobie i zobaczył krew na piersiach.

To było niemożliwe! Nic podobnego nie mogło mu się przytrafić…

Czwarty pocisk trafił go o centymetry wyżej niż trzeci i Summervale zawył. Sam nie wiedział, czy bardziej z bólu, czy z wściekłości. Ten czarci pomiot nie miał prawa go zabić! Suka nie mogła go zabić, nim choć raz do niej nie strzeli!

Spojrzał na nią, chwiejąc się już na nogach, i ze zdziwieniem stwierdził, że jego prawa ręka jest opuszczona, choć chciał ją podnieść. Przeniósł wzrok na Harrington — teraz uniosła broń do oka, stając w klasycznej pozycji. Wyszczerzył zęby we wściekłym grymasie, nie czując krwi, która zaczynała ciec mu z nosa. Kolana uginały się pod nim, ale wściekłość dodawała sił. Pozostał wyprostowany i zaczął unosić broń.

Honor Harrington obserwowała go przez muszkę i szczerbinkę. Widziała jego nienawiść i przerażenie, gdy zrozumiał, co się stało. I wściekłą determinację, gdy centymetr po centymetrze podnosił pistolet, z twarzą wykrzywioną w upiornym grymasie odsłaniającym zęby.

I bez żadnej emocji przyglądała się, jak piąta kula trafia go dokładnie w nasadę nosa.



ROZDZIAŁ XXVII

Earl North Hollow siedział zgarbiony w fotelu, blady jak śmierć na urlopie, i ściskał kurczowo szklankę z ziemską whisky. Z ukrytych głośników dobiegała cicha muzyka, lecz on słyszał tylko łomot własnego serca.

Był przerażony. A co gorsza — nie miał pojęcia, co robić.

Upił solidny łyk drogiego trunku, który eksplodował mu w żołądku niczym najgorszy bimber. Zamknął oczy i przesunął zimnym naczyniem po spoconym czole, ledwie mogąc uwierzyć, jak źle się wszystko potoczyło. Ta zdradziecka wesz, Tankersley, dał się zabić zgodnie z planem i tym razem Young miał pewność, że sukę zabolało. I to mocno zabolało. A on tryumfował i rozkoszował się jej bólem jak najsłodszym winem. Wiedział o odlocie HMS Agni i obliczył sobie dokładnie, kiedy wiadomość powinna do niej dotrzeć. Dokładnie w tym czasie świętował zwycięstwo kolacją w „Cosmo” i nocą z Georgią. A potem czekał z radosną niecierpliwością na jej powrót.

Tyle że kiedy wróciła, zaczęły się nieszczęścia.

Do tej pory nie miał pojęcia, jak ta dziwka domyśliła się, że to on wynajął tego kretyna. Nawet niechętne mu media podchodziły do tej części jej konfrontacji z Summervale’em nader ostrożnie, prawdopodobnie z racji olbrzymich odszkodowań, które zasądziłby sąd w przypadku udowodnienia, że bezpodstawnie pomówiono o coś takiego para Królestwa. Ale jej oskarżenia przedostały się, jak się należało spodziewać, do publicznej wiadomości. Kiedy się o tym dowiedział, klął aż powietrze wyło, ale nic nie było w stanie zmienić faktu, że spotkał się z tym niekompetentnym idiotą.

Ktoś musiał ich zobaczyć i przekazał, czy też co bardziej prawdopodobne, sprzedał tę informację któremuś z jej zasranych przydupasów. Wiedział, że osobiste spotkanie z zawodowym zabójcą to ryzyko, ale Georgia twierdziła, że jest najlepszy w swoim fachu, a zebrane materiały potwierdzały jej słowa. A kiedy ma się do czynienia z mistrzem, trzeba grać według jego reguł. Summervale akurat przestrzegał zasady, by na ostatnim spotkaniu, na którym dobijano targu, pojawił się osobiście zleceniodawca. Zgodził się i teraz miał przez to problemy. A przyszłość rysowała się w ciemnych barwach właśnie dlatego, że Harrington wiedziała o nim.

Oglądał pojedynek, na który zresztą czekał niecierpliwie. Żałował, że dziennikarze nie dopadli jej wcześniej — widok bólu i wściekłości na jej twarzy sprawiłby mu ogromną satysfakcję, ale tak radosne oczekiwanie trwało dłużej, co miało swoje dobre strony. Z powodu niemożności przeprowadzenia z nią wywiadu media rozpętały taką burzę spekulacji i łzawych komentarzy, że aż miło było popatrzeć. Zrobiono z niej bohaterkę tragiczną gotową pomścić kochanka, stawić czoła najgroźniejszemu z zawodowych rewolwerowców. A wszystko to w imię miłości! Uśmiał się do łez, oglądając te brednie, bowiem doskonale wiedział, że robią to wyłącznie dla popularności programów: każdy chwyt był dobry, by przyciągnąć widzów. Nim doszło do pojedynku, sprawa stała się tak pasjonująca, że wszystkie większe stacje wysłały na miejsce swoje ekipy i nadawały przekaz na żywo. Nalał więc sobie solidną porcję brandy i usiadł wygodnie przed ekranem, by rozkoszować się zemstą w kolorze.

I zawiódł się srodze.

Nadal wstrząsały nim dreszcze, gdy przypomniał sobie co widział. Summervale poruszał się z szybkością i wdziękiem atakującego węża, a suka zdawała się być zmartwiała ze strachu — stała i nie ruszała się. A potem strzeliła, nim Summervale zdążył podnieść broń. Oszołomiony patrzył, jak Summervale zatacza się, bo stało się to tak błyskawicznie, że w pierwszym momencie nie zrozumiał, co się właściwie wydarzyło. Potem jakby w zwolnionym tempie obserwował każdy następny strzał. Po każdym trafieniu, jego słono opłacony zabójca, podskakiwał jak marionetka, a w końcu jego głowa eksplodowała i zwalił się na trawę, martwy nim jej dotknął.

To, co widział, było niemożliwe! I nie mogło się wydarzyć! Przecież kurew jedna była oficerem marynarki i nikt jej nie uczył strzelania z pistoletu — wiedział o tym, bo przeszedł dokładnie to samo szkolenie — a w jej aktach nie było słowa o prywatnych zainteresowaniach bronią. Więc jakim cudem, do cholery, umiała tak dobrze strzelać?

To niepokojące pytanie szybko zostało zapomniane i zastąpione przez czyste przerażenie. Bowiem obraz zmienił się; na ekranie zamiast medyków bez sensu spieszących do leżącego, który już na pierwszy rzut oka nie miał prawa żyć, ukazała się twarz Harrington w dużym zbliżeniu. A na niej widać było jedynie lodowate opanowanie, znacznie gorsze od nienawiści, bo ukierunkowane na osiągnięcie zamierzonego celu. A on znał ten wyraz twarzy — było to niczym spojrzenie w oblicze śmierci.

Strach zatrząsł nim. Dziennikarze wylegli na pole niczym stado ścierwojadów, skupiając się wokół niej i przekrzykując pytaniami. Rozmaitej maści mikrofony znalazły się przed jej twarzą i to mimo wysiłków policji i jej, cholera, nie wiadomo skąd wytrzaśniętych goryli. A suka spokojnie oddała pistolet towarzyszącemu jej pułkownikowi Marines, spojrzała prosto w obiektyw i uniosła dłoń jak jakaś, kurwa, królowa.

Lawina pytań osłabła, potem w ogóle ustała, a jej oczy zdawały się wyskakiwać z holoprojekcji i wpatrywać tylko w niego. Gdy się odezwała, głos miała równie zimny i twardy co oczy.

— Panie i panowie, nie odpowiem na żadne pytanie, ale chcę wygłosić krótkie oświadczenie.

Ktoś próbował wywrzeszczeć pytanie, ale drugie słowo zmieniło się w jęk, gdy sąsiad uciszył go szturchańcem, a ona poczekała spokojnie, aż wśród motłochu dziennikarskiego ponownie zapanuje cisza, a potem zaczęła mówić:

— Denver Summervale zabił kogoś, kogo kochałam. To, co się tu dziś wydarzyło, nie przywróci życia Paulowi Tankersleyowi. Wiem o tym. Nic nie przywróci mu życia. Ale mogę i wymierzę sprawiedliwość człowiekowi, który go zamordował.

Kamera drgnęła, a wśród dziennikarzy rozległ się szmer zdumienia.

— Ależ, lady Harrington — wykrztusił najodważniejszy — kapitan Tankersley zginął w pojedynku, a pani właśnie…

— Wiem, jak zginął — przerwała mu. — Ale Summervale był jedynie narzędziem. Został wynajęty do zabicia konkretnych osób, które były mu całkiem obojętne. Był zabójcą, ale mordercą jest ten, kto go wynajął.

Ktoś gwizdnął, ktoś inny jęknął, a jeszcze ktoś zaklął, przypominając sobie plotki o oskarżeniu, które rzuciła w twarz Summervale’owi. North Hollow był tak przerażony, że nie mógł słowa z siebie wydusić.

W ciszy, która nagle zapadła, rozległ się lodowaty, wyraźny głos Harrington:

— Oskarżam earla North Hollow o wynajęcie Denver’a Summervale’a i zlecenie mu zabicia Paula Tankersleya i mnie. W tej kolejności. — Uśmiechnęła się i North Hollow poczuł, że krew mu się ścina. — Jak tylko okaże się to możliwe, oskarżę earla osobiście. Życzę państwu udanego dnia.

Książę Cromarty jęknął, mimo że oglądał relację z przebiegu pojedynku już po raz drugi. Kiedy wreszcie wyglądało na to, że kryzys minął i sytuacja zaczęła się uspokajać, musiało się wydarzyć coś takiego. Telefony już się urywały: dzwonili wszyscy przywódcy partii opozycyjnych, domagając się z zadziwiającą jednomyślnością, by zareagował na skandaliczne potwarze wygłaszane przez kapitan Harrington. Jakby mógł coś zrobić! Swoją drogą, była niespełna rozumu — nie wiedziała, co się z nią stanie po takim oskarżeniu?!

Wyłączył holoprojekcję i ukrył twarz w dłoniach. Tak na dobrą sprawę powinien być jej wdzięczny za jedno — uwolniła go od Denvera. Jedyne, co poczuł na wieść o jego śmierci i co nadal czuł, to przeogromna ulga. Rzadko kiedy komuś źle życzył, ale Denver naprawdę zasłużył na śmierć i to już dawno. Fakt, że należał do jego rodziny, nie był miły z politycznego punktu widzenia, ale nie stanowił też poważnego problemu dla rządu. O takich jak on nikt nie chciał zbyt głośno mówić i to z rozmaitych powodów.

Najistotniejsze było co innego — jaka będzie reakcja earla North Hollow. Generalnie rzecz biorąc, Young był durniem, ale miał wystarczająco dużo sprytu i instynktu, by starać się chwilowo zostać kimś, z kim należy się liczyć. Jego rodzina, jeśli chodzi o męską część, od wielu pokoleń składała się z dobrze urodzonych i bogatych prymitywów o mentalności zbirów i nieodpartych ciągotach do wykorzystywania władzy. Young był głupszy i bardziej arogancki (choć trudno było w to uwierzyć) od nie opłakiwanego tatusia. Natomiast ambicją, jeśli go nie przewyższał, to na pewno mu dorównywał. Wdał się w tę skomplikowaną rozgrywkę z odwagą płynącą z głębokiej ignorancji oraz bezwzględnością powodowaną brakiem jakichkolwiek zasad. Jak dotąd instynkt godny człowieka z rynsztoka służył mu nieźle — zaskoczył znacznie od siebie bezwzględniejszych i bardziej doświadczonych polityków, stając się nagle w Izbie głosem rozsądku i świetlanym wzorem, człowiekiem gotowym dla dobra ojczyzny, będącej w kryzysowej sytuacji, zjednoczyć lordów. I to mimo faktu, że rząd zezwolił flocie tak paskudnie z nim postąpić. Ot, pomnikowa postać. Prawda była taka, że ambicja go zniszczy i to w krótkim czasie, ale jak dotąd grał wybraną rolę doskonale. A to jedynie pogarszało sprawę.

Książę wyprostował się nagle, tknięty nową myślą. W sytuacji Younga najlogiczniejsze było jak najszybsze wystąpienie z pozwem o zniesławienie, potwarz, oszczerstwo czy co tam chciał. Ponieważ prawo zabraniało pojedynków między procesującymi się stronami, byłby bezpieczny.

Dziwne, że tego nie zrobił… wyglądało na to, iż nie mógł. A to z kolei oznaczało, że Harrington ma rację i Young rzeczywiście wynajął Denvera… a ona miała na to dowód!

Zmarszczył brwi, powoli pocierając je opuszkami złączonych palców. Jeśli tak było, a nie miał żadnych wątpliwości, że Young był zdolny do podobnego zachowania, ba: nawet idealnie ono doń pasowało, to w żaden sposób nie mógł wystąpić na drogę sądową. Bo wówczas wystarczyło, by Harrington przedstawiła dowód, a nikt nie wchodziłby w szczegóły i nie dociekał na przykład, skąd go ma. Zostałaby uniewinniona. A Young mógłby się na zawsze pożegnać z karierą polityczną czy też z posiadaniem jakichkolwiek wpływów w polityce.

W takim razie rodziło się pytanie, co mógł zrobić. Bo groźba była jak najbardziej realna — Harrington zamierzała wyzwać go na pojedynek, a zaskakująca skuteczność, z jaką rozstrzelała Denvera, uznawanego za najlepszego rewolwerowca, jednoznacznie dowodziła, że jeśli będzie go miała w zasięgu strzału, to go zabije. A będzie go miała, ledwie znajdzie się wystarczająco blisko niego, by go wyzwać.

Teraz należało się zastanowić, czy Young mógł odmówić honorowego załatwienia sprawy. To, że był tchórzem, dla którego honor był jedynie pustym słowem, nie ulegało wątpliwości, ale pokazanie tego całemu Królestwu byłoby równoznaczne z końcem kariery i wpływów politycznych, podobnie jak udowodnienie, że jest mordercą. Przed dzisiejszym pojedynkiem mógł mieć nadzieję na przeżycie spotkania z Harrington, zwłaszcza gdyby odbywało się według Kodeksu Dreyfusa.

Po tej transmisji stało się jasne, że nie ma na to cienia szansy. Najbardziej przerażające było nie to, że Honor pięć razy trafiła Denvera, ale sposób, w jaki to zrobiła. To nie był pojedynek, lecz egzekucja, a Denver został pośmiertnie zdeklasowany. Trafiła go tyle razy nie dlatego, że musiała, lecz dlatego, że chciała.

I jeżeli kiedykolwiek doprowadzi Younga na ten kawałek trawnika, zrobi z nim dokładnie to samo.

Premier nie pamiętał, kiedy ostatni raz bał się kogoś fizycznie; Honor Harrington nie napełniała go strachem — napełniała go przerażeniem. Wątpił, by ktokolwiek, kto choć raz obejrzał to nagranie, będzie kiedykolwiek w stanie zapomnieć widok całkowitego braku wyrazu jej twarzy w chwili, gdy rozstrzeliwała przeciwnika. A jeżeli królewski oficer w ten sam sposób odstrzeli para Królestwa…

Wstrząsnął się na samą myśl i sięgnął po moduł łączności. Istniała tylko jedna osoba zdolna zapobiec katastrofie, toteż wybrał jej osobisty numer i cierpliwie poczekał, aż na ekranie pojawi się operator w liberii.

— Pałac Mount Royal, czym mogę… o, dobry wieczór, książę Cromarty.

— Dobry wieczór, Kevin. Muszę rozmawiać z Jej Wysokością.

— Moment, milordzie. — Operator sprawdził coś na ekranie komputera. — Przykro mi, ale udziela audiencji prywatnej ambasadorowi Zanzibaru.

— Rozumiem — Cromarty odchylił się na oparcie fotela i spytał po namyśle: — Kiedy będzie wolna?

— Obawiam się, że nieprędko, milordzie. — Operator urwał, widząc minę rozmówcy: w końcu królowa nie wybierała półgłówków na operatorów swej prywatnej linii. — Proszę wybaczyć, czy to coś naprawdę pilnego? Nowy kryzys?

— Nie wiem — przyznał ku własnemu zaskoczeniu Cromarty i położył dłonie na blacie biurka. — Z pewnością może się w niego przerodzić i to szybko. Sądzę… powiedz Jej Wysokości, że muszę z nią rozmawiać najszybciej jak to tylko możliwe.

— Oczywiście, milordzie. Poczeka pan?

— Tak.

Operator zniknął z ekranu zastąpiony godłem Gwiezdnego Królestwa Manticore, a Cromarty zabijał czas, bębniąc palcami po biurku. Niektórzy premierzy robili co mogli, by stać się maksymalnie niepopularni dla swych władców, przeszkadzając im przy każdej okazji duperelami, które mogły poczekać. Ponieważ zdawał sobie z tego sprawę, od początku uważał, by nie przerywać królewskich zajęć, jeśli nie było to absolutnie konieczne. Miało to znaczny wpływ na to, że dobrze im się współpracowało, a królowa odbierała połączenia od niego z minimalnym możliwym opóźnieniem. Teraz odetchnął, gdy jej twarz po mniej niż pięciu minutach pojawiła się na ekranie.

— Allen — powitała go bez zbędnych uprzejmości.

— Wasza Wysokość.

— Mam nadzieję, że to rzeczywiście coś ważnego, bo ambasador jest zdenerwowany informacją o wycofaniu z Zanzibaru stacjonującej tam dotąd naszej eskadry. Uspokojenie go okazuje się trudniejsze, niż sądziłam.

— Przepraszam, Wasza Królewska Mość, ale sądzę, że możemy mieć sytuację.

— Jaką „sytuację”? — spytała ostrzej. — Wiesz, że nie lubię, gdy używasz tego określenia, Allen!

— Przepraszam, ale obawiam się, że znowu jest trafne. Czy Wasza Wysokość oglądała jakiekolwiek wiadomości w ciągu ostatniej godziny?

— Nie, audiencja rozpoczęła się wcześniej. Co się stało?

— Lady Harrington właśnie zastrzeliła mojego kuzyna Denvera — widząc jej reakcję, Cromarty dodał pospiesznie: — Nie wzruszyło mnie to, nie ma obawy. A raczej wzruszyło, ale nie to, że zginął: zawsze był parszywą owcą przysparzającą rodzinie jedynie problemów. I jak Wasza Wysokość wie, robił to z przyjemnością.

— Wiem — przyznała cicho i przygryzła lekko dolną wargę. — Wiedziałam, że mają się pojedynkować, naturalnie. Sądzę, że wszyscy o tym wiedzieli. Przyznaję, że jestem równie uradowana co zaskoczona tym, że zwyciężyła.

— Wygląda na to, że wszyscy martwiliśmy się tym razem o niewłaściwą osobę, Wasza Wysokość — oświadczył rzeczowo Cromarty. — Trafiła go cztery razy, nim zaczął padać, a dobiła piątą kulą w głowę.

Królowa gwizdnęła bezgłośnie, nie kryjąc zaskoczenia.

— To akurat nie jest problemem — dodał. — Media transmitowały wszystko na żywo, a obecne były chyba wszystkie stacje i już zdążyły co bardziej krwawe fragmenty powtórzyć. Podobnie jak oświadczenie lady Harrington.

— Oświadczenie?

— Tak, Wasza Wysokość. Formalnie oskarżyła earla North Hollow, że wynajął Denvera do zabicia Tankersleya… i jej.

— Mój Boże! — westchnęła królowa.

Cromarty poczuł coś na kształt masochistycznej satysfakcji, widząc jej zaskoczenie. Obserwował jej twarz i czekał cierpliwie, aż zakończy proces myślowy. Zajęło jej około trzydziestu sekund przeanalizowanie wszystkich możliwych konsekwencji, które sam rozważył już wcześniej, po czym uniosła głowę i spojrzała na niego ze wzmożoną uwagą.

— A wynajął?

— Nie mam dowodów ani potwierdzających, ani obalających to oskarżenie, Wasza Wysokość. Jest to naturalnie możliwe, tym bardziej że Young nie podał jej do sądu pod zarzutem oszczerstwa. A prywatnie bardzo wątpię, by lady Harrington oskarżyła go, nie mając jakiegokolwiek dowodu na potwierdzenie swoich słów.

Królowa przytaknęła, pocierając policzek kciukiem.

— Jeżeli ma dowód, to będzie działać — powiedziała bardziej do siebie niż do niego, nie przestając jednak patrzeć na premiera. — Zresztą nigdy nie zawiadomiłaby mediów, gdyby nie planowała go zabić… Jeżeli to zrobi, jakie będą straty?

Ostatnie zdanie powiedziała głośniej, wyraźnie kierując je do rozmówcy.

— Duże, Wasza Wysokość. Może nawet bardzo duże. A jeśli zabije go w ten sam sposób co Denvera, to mogą być katastrofalne. — Wstrząsnął nim dreszcz na samo wspomnienie. — Nie radzę oglądać pojedynku, Wasza Wysokość. Sam żałuję, że to zrobiłem. Jeśli odstrzeli go w podobny sposób, opozycja dostanie szału. Kryzys może być gorszy niż walka o wypowiedzenie wojny. Jakie konkretnie będą straty i co możemy na to poradzić? Najprawdopodobniej stracimy poparcie Zjednoczenia Konserwatywnego, ale przeciągnęliśmy na swoją stronę tylu postępowców, że powinno się to zrównoważyć, tym bardziej, że „Nowi” są przynajmniej obecnie w naszym zespole. Liberałowie prawie na pewno dołączą do konserwatystów i będą chcieli jej głowy, ale nawet jeśli im ją damy, prawdopodobnie jeszcze głębiej wejdą w opozycję. Jeżeli im jej nie damy, to dołączą do nich postępowcy. Przyjmując nawet najoptymistyczniejszy wariant, muszę stwierdzić, że ucierpimy poważnie, Wasza Wysokość.

— Ale nadal będziemy mieli większość?

— Jeżeli damy im głowę Harrington, to tak. A raczej sądzę że tak, bo pewien być nie mogę. W tej chwili zresztą nawet nie podejmuję się przewidzieć reakcji Izby Gmin. Harrington od czasu placówki Basilisk jest dla nich kimś w rodzaju świętej patronki, ale… — Cromarty wzruszył wymownie ramionami.

Królowa zmarszczyła z namysłem brwi. Pozwolił jej myśleć przez kilkanaście sekund, nim delikatnie odchrząknął i powiedział:

— Widzę tylko jedno optymalne rozwiązanie, Wasza Wysokość.

— Tak? — zdziwiła się z uśmiechem całkowicie pozbawionym wesołości. — To jesteś lepszy, bo ja nie widzę żadnego.

— Tak się składa, że wiem, iż earl White Haven rozkazał lady Harrington nie wyzywać earla North Hollow i…

— Rozkazał jej? — Twarz królowej stężała, a w oczach pojawiły się niebezpieczne błyski. — Rozkazał, powiadasz?

— Tak, Wasza Wysokość, i…

— I złamał w ten sposób prawo! — warknęła. — Gdyby North Hollow był czynnym oficerem, White Haven miałby prawo wydać taki rozkaz, a tak postąpił całkowicie bezprawnie i dama Honor będzie miała pełne prawo pozwać go do sądu!

— Zdaję sobie z tego sprawę, Wasza Wysokość. — Cromarty powstrzymał się w ostatniej chwili przed otarciem spotniałego nagle czoła; rozpoznawał objawy, a rozłoszczona Elżbieta III nie należała do osób, z którymi chciałby mieć do czynienia. — Jestem przekonany, że powodowała nim troska o nią i jej karierę. I choć bez wątpienia posunął się za daleko, jego troska jest jak najbardziej uzasadniona.

— A Hamish Alexander zawsze miał skłonność do ignorowania przepisów, gdy był przekonany, że ma rację — dodała królowa pozbawionym emocji głosem.

— Cóż., tak, Wasza Wysokość. Ale przeważnie postępował słusznie i nie sadzę, byśmy w tym przypadku…

— Przestań go bronić! — Królowa zamilkła na dłuższą chwilę, a potem wzruszyła ramionami. — Nie podoba mi się to, co zrobił, i możesz mu to przekazać, ale prawdopodobnie masz rację. To nie moja sprawa, dopóki dama Honor nie zdecyduje się wnieść oskarżenia.

— Tak, Wasza Wysokość. — Cromarty miał nadzieję, że udało mu się ukryć ulgę. — Chciałem jednak powiedzieć, że White Haven miał rację, tak jeśli chodzi o jej karierę, jak i o polityczne straty… Cieszę się, że Wasza Wysokość zgadza się ze mną. Chodzi mi o to, że skoro miał słuszność, a dama Honor najwyraźniej nie przyjęła do wiadomości jego argumentów i nie zamierza posłuchać jego rozkazu, to pomyślałem sobie, że być może…

— Stop! Ani słowa! — Oczy królowej ponownie groźnie błysnęły. — Jeżeli masz zamiar zaproponować, bym jej poleciła nie wyzywać tego tchórza, to nie wysilaj się. Możesz o tym zapomnieć!

— Ależ Wasza Wysokość, konsekwencje…

— Powiedziałam, że tego nie zrobię, Allen.

— Być może gdyby Wasza Wysokość choć z nią porozmawiała… wyjaśniła sytuację i poprosiła tylko, żeby…

— Nie! — przerwała mu zimno i zdecydowanie.

Cromarty natychmiast umilkł — znał ten ton i wiedział, że dalsza dyskusja nie ma sensu. Królowa jeszcze przez kilka sekund przyglądała mu się ostro, potem jej wzrok złagodniał, a na twarzy pojawił się dziwnie przypominający wstyd wyraz.

— Nie zrobię tego, Allen — powiedziała cicho. — Nie mogę. Jeżeli ją poproszę, prawdopodobnie mnie posłucha, a byłoby to szczytem niesprawiedliwości. Gdybyśmy zrobili to, co do nas należy, Young zostałby skazany za tchórzostwo i rozstrzelany. I cała ta tragedia nie miałaby miejsca.

— Wasza Wysokość wie, że nie mogliśmy.

— Wiem i bynajmniej nie poprawia to mojego samopoczucia. Zawiedliśmy ją oboje, Allen. To przez nas zginął mężczyzna, którego kochała. Tylko i wyłącznie z naszej winy, bo nie zrobiliśmy tego, co powinniśmy. Obywatele tego państwa mają prawo oczekiwać od władz sprawiedliwości, a ktoś taki jak dama Honor podwójnie, bowiem Królestwo ma wobec niej olbrzymi dług wdzięczności. A nie doczekała się jej, bo zabrakło nam odwagi. Nie, Allen. Jeśli jest to jedyny sposób, w jaki może dokończyć to, co my powinniśmy zrobić znacznie wcześniej, to nie będę próbowała jej powstrzymać.

— Wasza Wysokość, proszę… jeśli nie z powodu politycznych konsekwencji, to skutków, jakie to będzie miało dla niej! Nie będziemy w stanie w żaden sposób jej ochronić. Jej kariera legnie w gruzach, a my stracimy jednego z najlepszych kapitanów w dziejach Królewskiej Marynarki.

— Sądzisz, że ona nie zdaje sobie z tego sprawy? — spytała miękko Królowa.

Cromarty potrząsnął głową.

— Ja też tak myślę. A skoro zdaje sobie z tego sprawę i gotowa jest zapłacić tę cenę, to na pewno nie powiem jej, że nie może czy nie powinna. I ty tego też nie zrobisz! Zabraniam ci wywierać na nią jakikolwiek nacisk w jakikolwiek sposób! I powiedz earlowi White Haven, że ten zakaz także jego obejmuje!



ROZDZIAŁ XXVIII

Admirał sir Thomas Caparelli przybrał uprzejmy wyraz twarzy, gdy adiutant otworzył drzwi jego gabinetu, wpuszczając earla White Haven. Nawet wstał i wyciągnął rękę, by w niczym nie uchybić dobrym manierom. Gość uścisnął ją i po zapraszającym geście gospodarza usiadł. Caparelli opadł na swój fotel, odchylił go w tył i przyjrzał się earlowi, zastanawiając się, jaki też może być powód tej wizyty. Spotykali się rzadko, głównie na gruncie zawodowym, a to dlatego, że nie przepadali za sobą i to od dawna. Pierwszy Lord Przestrzeni szanował earla White Haven, ale niezbyt go lubił i wiedział, że jest to odwzajemnione uczucie. Co dawało mu pewność, że wizyta nie była spowodowana względami towarzyskimi.

— Dziękuję, że tak szybko znalazł pan dla mnie czas, sir — zagaił White Haven.

Caparelli wzruszył ramionami.

— Jest pan zastępcą dowódcy całej Home Fleet, admirale. Jeśli chce się pan ze mną zobaczyć, zakładam, że ma pan ku temu powód. O co chodzi i w czym mogę pomóc?

— Obawiam się, że to jest nieco skomplikowane — przyznał niespodziewanie White Haven, przeczesując dłonią czarne, zaczynające dopiero siwieć włosy.

Caparelli zamrugał gwałtownie — jedną z najbardziej irytujących go cech earla zawsze była jego niezachwiana (i na dodatek najczęściej uzasadniona) pewność siebie. Widok zdenerwowanego czy niepewnego earla należał do prawdziwych rzadkości. Rozzłoszczonego widywał często, złośliwego — zwykle były to złośliwości pod adresem wolniej myślących czy zgoła głupszych — notorycznie, ale podenerwowanego nigdy.

Zmusił się do spokojnego czekania, zachowując wyraz twarzy wyrażający uprzejme zainteresowanie, i wreszcie White Haven westchnął.

— Chodzi o lady Harrington — przyznał. Caparelli uśmiechnął się w duchu — właśnie wygrał zakład sam ze sobą.

— Zakładam, że chodzi panu o sprawę między lady Harrington a Youngiem — sprecyzował, starannie dobierając słowa i intonację.

— Zakłada pan słusznie, sir. — Gość zdał sobie sprawę, że nadal trzyma rękę we włosach i skrzywił się autoironicznie, opuszczając ją. — Próbowałem przemówić jej do rozsądku, gdy zorientowała się… nie, prawda wyglądała inaczej. Nie próbowałem dojść z nią do rozsądnych wniosków. Wygłosiłem jej wykład, o który nie prosiła. A skończyłem go rozkazem zabraniającym wyzywać Younga. — Przy ostatnim zdaniu spojrzał prosto w oczy gospodarza.

— Rozkazał pan oficerowi nie pojedynkować się z cywilem?! — Caparelli nie zdołał ukryć zdumienia.

White Haven wzruszył ramionami bezradnie. Widać było, że jest zły, ale na samego siebie i to nie za to, że właśnie przyznał się do błędu komuś, kto nigdy nie należał do jego przyjaciół.

— Właśnie. Gdybym miał odrobinę rozsądku, zrozumiałbym, że to jedynie… — urwał, potrząsnął głową i wyjaśnił: — Wiem, że postąpiłem niewłaściwie i niezgodnie z prawem, ale nie mogłem tak po prostu bezczynnie przyglądać się, jak niszczy siebie i swoją karierę. A obaj dobrze wiemy, co się z nią stanie, jeśli go zabije.

Caparelli zmuszony był przyznać mu rację, może nie co do sposobu postępowania, ale co do wniosków. A choć z założenia i generalnie mógł mieć uprzedzenia do jego protegowanej, choćby dlatego, że była jego protegowaną, to perspektywa utraty tak nadzwyczajnego oficera jak Honor Harrington nie była miła i całkowicie rozumiał gościa, który na swój sposób próbował temu zapobiec.

— No, ale ta metoda nie okazała się dobra — przyznał ciężko White Haven. — A skutek i to gwarantowany osiągnąłem tylko jeden: kto jak kto, ale na pewno ja nie mam szans przekonać jej nawet w spokojnej i rozsądnej rozmowie.

— Zakładając, że z jej punktu widzenia byłoby w ogóle o czym rozmawiać rozsądnie — zauważył Caparelli, a widząc zaskoczone spojrzenie earla, dodał: — Słyszałem jej oskarżenie. Zakładając, że zarzuty są prawdziwe, a sądzę że tak, na jej miejscu chciałbym dokładnie tego samego. A pan nie?

White Haven odwrócił wzrok i nic nie odpowiedział. i właśnie to milczenie było bardziej niż wymowne. Wyglądało bowiem na to, iż earl próbuje przekonać sam siebie, że by nie chciał, i że nie bardzo mu się to udaje.

— Jak by nie było — odezwał się Pierwszy Lord Przestrzeni, nim cisza stała się zbyt męcząca — sądzę, że przyszedł pan do mnie w nadziei, że będę mógł jakoś w tej kwestii pomóc?

White Haven niechętnie przytaknął, wyraźnie niezadowolony, że nie potrafi sam rozwiązać problemu. Caparelli westchnął ciężko.

— Podzielam pańskie sentymenty, admirale — przyznał. — I także nie chciałbym jej stracić, ale ma prawo tak postąpić. Podobnie jak ma pełne prawo decydować o własnym losie.

— Wiem. — White Haven przygryzł wargę.

Poczucie obowiązku walczyło w nim o lepsze z emocjami. Cromarty przekazał mu wiadomość od królowej i ostrzeżenie od siebie, ale po prostu nie mógł bezczynnie siedzieć. Poza tym to, co mu przyszło do głowy, nie miało nic wspólnego z wywieraniem nacisku na Honor Harrington. No, prawie nie miało.

— Rozumiem, że nikt nie może jej powstrzymać, bo nie dysponujemy stosowną władzą — powiedział w końcu — ale po przeczytaniu meldunków z ostatnich operacji przeprowadzonych poza systemem Santander przyszło mi do głowy, że lada dzień będą tam niezbędne krążowniki liniowe.

I zamilkł, przyglądając się badawczo Pierwszemu Lordowi Przestrzeni. Ten zmarszczył brwi i widać było, że pomysł go nie zachwycił, ale perspektywa pozostania biernym świadkiem samodestrukcji jednego z najlepszych oficerów, jakich znał, podobała mu się jeszcze mniej.

— I gotów jest pan oddać Nike? — spytał na wszelki wypadek.

White Haven skrzywił się wymownie.

— Jeśli będę musiał, oddam całą 5 eskadrę — odparł rzeczowo.

— Tylko że na Nike jeszcze nie ukończono napraw… — mruknął Caparelli i sięgnął do klawiatury komputera. — Tak… najwcześniej za dwa tygodnie opuści dok i rozpocznie próby… Nie wcześniej niż za miesiąc okręt może opuścić system z nowym przydziałem bojowym, a biorąc pod uwagę, jak skutecznie Harrington dotąd działała, wątpię, by odstrzelenie Younga zajęło jej aż tyle czasu.

— Można by ją przenieść na inny okręt. — White Haven był wyraźnie nieszczęśliwy, ale powiedział to głośno.

— Nie można by — osadził go z punktu Caparelli. — Nie mamy powodu, by zabrać ją z Nike. Już to, o czym rozmawiamy, jest wysoce niewłaściwe i niestosowne; HMS Nike jest najbardziej prestiżowym okrętem wśród krążowników liniowych, a jego dowództwo automatycznie jest prestiżowym przydziałem. Jeżeli odebralibyśmy kapitan Harrington ten okręt, zostałoby to odczytane jako nieoficjalna degradacja. Nie mówiąc już o tym, że nawet ociężały umysłowo zorientowałby się, o co nam naprawdę chodzi. Nie, admirale White Haven, wydam rozkaz, by natychmiast jak to będzie możliwe, HMS Nike otrzymał przydział do sił bazujących w systemie Santander, ale to wszystko co mogę zrobić. Czy to jasne?

— Jasne, sir. — White Haven zamknął oczy, przez co jego twarz nabrała dziwnie zmęczonego i zrezygnowanego wyrazu. — Rozumiem, sir. I… dziękuję.

Caparelli skinął głową. Chciałby to traktować jako uprzejmość w stosunku do earla, ale nie mógł. Prawdę mówiąc, czuł się niezręcznie, słysząc podziękowanie za to, że mógł zrobić tylko tak niewiele.

— Nie ma o czym mówić, milordzie — burknął i wstał, kończąc rozmowę. — Spotkam się z Patem Givensem i wydam stosowne rozkazy jeszcze dziś. Porozmawiam także z admirałem Cheviotem i spróbujemy przyspieszyć naprawy Nike. Jeśli stocznia szybko je skończy, kapitan Harrington może być zbyt zajęta próbami i osiąganiem zdolności bojowej, by mieć czas na drastyczniejsze działania przed opuszczeniem systemu. Obiecuję, że zrobimy wszystko, co tylko będzie można.


Willard Neufsteiler osłonił oczy przed blaskiem słońca, przyglądając się nadlatującemu pojazdowi i jego lądowaniu na stanowisku numer 3 Brancusi Tower. Z pojazdu wysiadł mężczyzna w zielonkawozielonym uniformie, rozejrzał się uważnie i przestał blokować drzwi, pozwalając wysiąść wysokiej kobiecie w oficerskim mundurze Royal Manticoran Navy. W ślad za nią na lądowisku pojawili się dwaj kolejni ochroniarze w zieleni, formując wokół niej trójkąt. Neufsteiler machnął ręką i cała grupa skierowała się ku niemu. Był mile zaskoczony, że dama Honor zdołała dotrzeć tu bez wiedzy mediów; wyglądało na to, że nabiera wprawy w załatwianiu problemu nachalności dziennikarzy — po obejrzeniu jej w akcji zaczęli oni przejawiać na wszelki wypadek dobrze rozwinięty instynkt samozachowawczy.

Uścisk dłoni miała równie silny co dotąd, ale twarz zmieniła się znacznie — zniknęła z niej radość życia tak. widoczna tamtego wieczoru w „Cosmo”. Umarła wraz z Paulem Tankersleyem, jak podejrzewał. Nawet siedzący na jej ramieniu treecat wyglądał inaczej — był przygnębiony i spięty. Honor nie sprawiała wrażenia załamanej czy pokonanej, ale wyczuwał w niej chłód i coś, czego nie mógł zidentyfikować — jakieś dziwne, przypominające elektryczne napięcie. Willard Neufsteiler nie mógł go rozpoznać, bowiem nigdy nie znajdował się na mostku okrętu, który kapitan Harrington prowadziła właśnie w bój.

Powiódł wszystkich do windy i wybrał kod miejsca przeznaczenia.

— Dzień jest tak śliczny — ocenił, wskazując złociste słońce za przezroczystą kopułą — że pomyślałem sobie o obiedzie w „Regiano”, jeśli naturalnie pani to odpowiada, lady Honor. Wynająłem górny poziom, żeby nikt nam nie przeszkadzał.

Honor przyjrzała mu się uważnie. W jego oczach widziała na wpół ukrytą troskę, do której już się zdążyła przyzwyczaić — widywała ją na twarzach wszystkich tych, którzy byli jej bliscy. Willard nie był dobrym aktorem i słychać było, ile wysiłku kosztuje go utrzymanie radośnie beztroskiego tonu. Żałowała, że wszyscy się martwią — nic nie mogli zrobić, a ich troska jedynie jej ciążyła. Mimo to zmusiła się do uśmiechu.

— Brzmi zachęcająco — odparła.

— Przepraszam, milady, ale to ryzykowny pomysł. Zbyt ryzykowny: nie mieliśmy czasu sprawdzić lokalu.

Neufsteiler zamrugał gwałtownie, zaskoczony zdecydowanym protestem dowódcy ochrony mówiącego z delikatnym obcym akcentem.

— Myślę, że to przeżyjemy, Andrew.

— Milady, ostrzegła pani earla North Hollow, że teraz jego kolej. — W głosie LaFolleta brzmiał upór. — Gdyby wcześniej coś się pani przytrafiło, byłby to dla niego niezwykły dar losu i rozwiązanie wszystkich problemów.

Willard zamrugał ponownie, nie do końca pewien, czy właściwie zrozumiał sens tego, co właśnie usłyszał.

— Też mi to przyszło do głowy — przyznała cicho — ale nie zamierzam z tego powodu kryć się po kątach. Poza tym nikt nie wie, że tu jesteśmy: tym razem nawet dziennikarze nas przeoczyli.

— To niedokładnie tak, milady. Sądzimy, że nikt nie wie, gdzie jesteśmy, a to nie znaczy, że tak jest rzeczywiście. Nie jest pani osobą trudną do rozpoznania, zwłaszcza po ostatniej transmisji. Czułbym się znacznie lepiej, gdyby trzymała się pani pierwotnego harmonogramu i spotkała z panem Neufsteilerem w jego biurze.

— Damo Honor, jeśli uważa pani, że tak będzie lepiej — zaczął Willard i urwał, widząc przeczący ruch jej głowy.

— Uważam, że być może tak byłoby bezpieczniej, ale to niekoniecznie znaczy że lepiej. — Uśmiechnęła się i dodała jakby ze śladem czułości. — Major LaFollet jest zdecydowany utrzymać mnie przy życiu i nadal ustalamy, jak duże daje mu to uprawnienia i czy należy do nich prawo weta, prawda, Andrew?

— Nie chcę prawa weta, milady. Wszystko, czego chcę, to zachowanie podstawowych środków ostrożności wynikających ze zdrowego rozsądku.

— Na co gotowa jestem w pewnych granicach się zgodzić. — Honor nie przestała się uśmiechać, za to Nimitz przekrzywił łeb, przyglądając mu się z zainteresowaniem. — Wiem, że jestem trudnym obiektem do ochrony, Andrew, ale całe życie chodziłam tam, gdzie chciałam, bez uzbrojonej eskorty i żyję. Przyznaję, że dłużej nie mogę tak postępować i jesteście mi niezbędni, ale są granice ostrożności, na które jestem skłonna się zgodzić.

Czuła jego troskę i frustrację przesyłane jej przez Nimitza, ale to już był jego problem. LaFollet chciał coś powiedzieć, namyślił się i przyznał z westchnieniem:

— Jest pani moją patronką, milady. Jeśli chce pani iść do tej restauracji, pójdziemy; mam nadzieję, że nic się nie wydarzy. Jednakże jeśli coś się zacznie dziać, oczekuję, że bez sprzeciwu będzie pani wykonywała moje rozkazy.

Wyznaniu towarzyszyło uparte spojrzenie wyraźnie świadczące, że nie ustąpi. Przygryzła wargę i przez chwilę przyglądała mu się z namysłem.

— Zgoda — powiedziała w końcu. — Jeżeli coś zacznie się dziać, przejmujesz dowodzenie. I możesz mi wtedy powtarzać: „A nie mówiłem”.

— Dziękuję, milady. Mam nadzieję, że nie będę musiał. Poklepała go delikatnie po ramieniu i spojrzała na Neufsteilera.

— A zanim dotrzemy na miejsce, powiedz mi, Willard, jak wygląda transfer funduszy na Graysona?

— Nienajgorzej, milady. — Zapytany zmobilizował się z powodu nagłej zmiany tematu rozmowy. — Choć sprawa jest nieco bardziej skomplikowana, niż pani założyła. Ponieważ jest pani poddaną Korony i główny pani majątek znajduje się na terenie Królestwa, teoretycznie powinna pani podlegać zasadom podatkowym obejmującym tutejsze korporacje nawet przy inwestowaniu pozasystemowym. Znalazłem jednak sposób, by to obejść, i przelałem już cztery miliony. Sporządziłem również stosowne dokumenty według graysońskich praw, co pozwala nam skorzystać zarówno z uprzywilejowania podatkowego, jakie rząd przyznał Graysonowi, jak i z ulg podatkowych przyznanych przez Koronę naszemu najlepszemu sojusznikowi. W efekcie tym razem udało nam się uniknąć podatku, ale jesteśmy na granicy zwolnienia podatkowego dla pojedynczego inwestora. Pozostaje nam uzyskać specjalne zezwolenie od ministra skarbu, co jak sądzę, powinno się udać w tych warunkach. Natomiast biorąc pod uwagę pani status jako patrona, może się okazać, że nie byłoby złym pomysłem przetransferować wszystko na Graysona. Muszę to dokładnie sprawdzić, a poza tym znalazłem dwie czy trzy nader interesujące ulgi podatkowe obowiązujące w graysońskim systemie, które…

Honor przytaknęła, głaskając Nimitza. Poświęciła słowom mówiącego jedynie połowiczną uwagą. Winda zjeżdżała w dół pięćsetpiętrowego wieżowca i widać z niej było malowniczą panoramę stolicy. Wiedziała, że w każdej chwili będzie w stanie przypomnieć sobie słowa Willarda, i zrobi to, gdy będzie miała czas, by je przeanalizować. Teraz miała ważniejsze problemy, a jak długo on jest zadowolony z własnych posunięć finansowych, tak długo nie musi poświęcać im specjalnej uwagi.

„Regiano” było wysoką i przestronną restauracją zajmującą pięciopiętrowe atrium. Plasowała się mniej więcej pośrodku między „Dempsey’s Bar”, a „Cosmo”, ciesząc się reputacją dobrego lokalu o przyjemnej, odprężającej atmosferze. Jeśli obsługa nie była przyzwyczajona do goszczenia treecatów, to nie dała tego po sobie poznać i błyskawicznie dostawiła wysoki stołek do stołu. O pozostawianiu zwierząt przed drzwiami nikt na swoje szczęście nawet nie wspomniał. Kuchnia była zaskakująco dobra, choć nie były to „tradycyjne, włoskie dania”, jak głosiły reklamy. Honor miała okazję spróbować oryginalnej włoskiej kuchni z Ziemi, ale musiała przyznać, że smak był zbliżony, a to że inny, nie znaczyło, że zły, piwnica z winami zaś okazała się dobrze zaopatrzona.

Czekając, aż kelnerzy posprzątają po posiłku, piła drobnymi łyczkami czerwone, lekkie wino, którego nieco zbyt intensywny bukiet sugerował, że pochodziło ze Sphinxa. Willard zarezerwował stolik na platformie ze złocistego dębu unoszącej się osiem metrów nad podłogą. Prowadziły do niej jedne, niezbyt wysokie schody, a rozwiązania konstrukcyjne były tak dobrze zamaskowane, iż Honor nadal nie wiedziała, czy platforma unosi się dzięki wmontowanym w podłogę generatorom czy też zakotwiczono ją na promieniach ściągających, których generatory umieszczono w suficie sali. Ani bezpośrednio pod, ani nad nią nie było innych platform, co dawało miłe odosobnienie i doskonały widok. Z tego pierwszego była zadowolona, bowiem nikt ich nie mógł podsłuchać, z tego drugiego powinien być zadowolony LaFollet, ale spoglądając na niego, wiedziała, że nie jest.

Mogła się nawet domyślić dlaczego — uważał, że przypominają tarczę strzelniczą, a co gorsza to, że wszystko było z niej dobrze widać, oznaczało również, że i oni byli doskonale widoczni. On i jego ludzie nie brali udziału w posiłku i nie do końca byli w stanie ukryć, że są nieszczęśliwi, co powodowało, że czuła się winna. Co prawda podejrzewała, że każdy naprawdę dobry szef ochrony powinien być lekkim paranoikiem, ale i tak postanowiła w przyszłości zwracać większą uwagę na względy bezpieczeństwa przy wyborze lokalu. Nie było sensu stresować kogoś tak oddanego i troszczącego się o nią tak długo, jak długo nie musiała się przez to czuć jak więzień.

Ostatni kelner zszedł po stopniach i zniknął z jej pola widzenia. Odstawiła kielich i spojrzała wymownie na Willarda. Kwestie finansowe załatwili przy posiłku, teraz przyszedł czas na rozmowę o tym, co stanowiło prawdziwy powód spotkania.

— I cóż? — spytała cicho.

Zapytany rozejrzał się odruchowo, nim odpowiedział równie cicho:

— Nie dotrze pani do niego, milady. Zaszył się w oficjalnej rezydencji, którą opuszcza tylko, by wziąć udział w posiedzeniach Izby Lordów.

Zmarszczyła brwi, analizując sytuację i odruchowo wodząc palcem po nóżce kielicha. Metoda, którą wybrała, miała swoje zalety; choćby tę, że całe Królestwo Manticore wiedziało, co Young próbował zrobić, ale miało też i wady. Największą, jak się okazało, było ostrzeżenie go, co zamierza. W efekcie zrobił jedyną rzecz, której nie wzięła pod uwagę.

Ukrywał się przed nią i to zadziwiająco skutecznie. A jak długo nie oskarżył jej o oszczerstwo czy kłamstwo, nie mogła wykorzystać nagrania, chyba że udostępniłaby je mediom, co z kolei miałoby katastrofalne skutki dla osób, które je zdobyły. A więc to nie wchodziło w grę.

Z drugiej strony, jak długo udawało mu się umknąć spotkania twarzą w twarz, mógł udawać, że deszcz pada, i nikt nie mógł mu oficjalnie zarzucić, że nie podjął wyzwania. Young poszedł po linii najmniejszego oporu i wybrał postawę najlogiczniejszą dla tchórza — postanowił przeczekać, licząc na to, że Królewska Marynarka wcześniej czy później wyśle ją poza system, co było oczywiste ze względu na toczącą się wojnę. Jeśli wiedział o rozkazach, które właśnie otrzymała, to pewnie spił się z radości — za pięć dni Nike opuści dok i dostanie przydział poza system, a przedtem ona będzie musiała dopilnować prób odbiorczych i doprowadzić okręt do stanu pełnej gotowości bojowej, co oznaczało całkowity brak czasu na inne sprawy, mimo iż jeszcze przez co najmniej tydzień będzie przebywała w układzie Manticore. Miała dwa wyjścia — zrezygnować z dowodzenia albo odpuścić mu do chwili powrotu.

Powinna była przewidzieć taką właśnie jego reakcję. A nie miała ochoty ani na jedno, ani na drugie. Druga możliwość niosła ze sobą dodatkowe niebezpieczeństwo — teraz sprawa była świeża i choć za rok spotkają ją takie same konsekwencje, wtedy wszyscy dawno zapomną, o co chodziło. A przede wszystkim nie chciała czekać nie wiadomo jak długo.

Media kontrolowane przez opozycję już robiły co mogły, by przedstawić ją jako opętanego żądzą zemsty potwora walącego na oślep bez choćby śladu dowodów. Tego się spodziewała — było to powtarzanie ogranego już tematu. Pojawiło się jednakże inne podejście, coraz popularniejsze i gorsze — programy wręcz ociekające sympatią. Była w nich biedactwem, które straciło ukochanego w bezsensownym pojedynku, który to barbarzyński obyczaj dawno winien być zakazany, i przez to nie była zdolna trzeźwo myśleć. Kto mógł mieć do niej pretensje o to, że po takiej tragedii musiała znaleźć winnego, by do reszty nie zwariować. Ale to wcale nie oznaczało, że earl North Hollow był winny, a widzowie (czytelnicy) powinni pamiętać o tym, co już między nimi zaszło, jak też i o tym, że on również był ofiarą. To, że go oskarżyła i to będąc pewna, że ma rację, nie świadczyło o tym, że jest winny, a jedynie o tym, że w jej oczach zawsze będzie winny, gdy będzie desperacko szukała kogoś odpowiedzialnego za jej nieszczęście. Z braku dowodów należy przyjąć, że jest niewinny, co dobitnie potwierdza jego pełne opanowania postępowanie. Wyraźnie nie chce dolewać oliwy do ognia. I za to właśnie należą mu się wyrazy uznania.

Nimitz bleeknął niezadowolony z goryczy dominującej w jej emocjach, więc przestała rozpamiętywać żale, nim do reszty wytrąciło ją to z równowagi. Posadziła treecata na kolanach, na co zareagował błogim mruczeniem. I znów zaczęła analizować, choć w bardziej obiektywny sposób.

Media rządowe milczały i nie miała o to pretensji. Cokolwiek by się nie stało, skutki będą poważne i niemiłe, toteż rząd nie miał innego wyjścia, jak dystansować się jak najbardziej, nim do tego dojdzie. Tym bardziej że opozycja modliła się, by tak właśnie nie postępował. To akurat ją cieszyło — była to bowiem sprawa między Youngiem i nią i nie chciała, by ktokolwiek się w nią wtrącał.

— Jesteś pewien, że w innym celu nie opuszcza domu? — spytała w końcu.

— Absolutnie. — Pochylił się jeszcze bardziej i dodał ciszej: — Udało nam się umieścić człowieka wśród służby w rezydencji. Jest szoferem i ma dostęp do planu wyjazdów.

— Muszę go dopaść! Musi być jakaś okazja, choćby zaledwie kilka minut. Więcej nie potrzebuję, żeby rzucić mu w twarz wyzwanie, Willard. Jeżeli udaje się do parlamentu, to może potrzebujemy kogoś tam… musi się poruszać po budynku, gdybyśmy znali rozkład jego zajęć…

— Spróbuję, milady. — Neufsteiler westchnął. — Ale uczciwie mówię, że szansę są niewielkie. Wie, że pani na niego poluje, a ma przewagę, ponieważ cały czas przebywa na powierzchni. Musielibyśmy dowiedzieć się, że gdzieś się wybiera, na tyle wcześnie, by panią poinformować i by zdążyła pani dotrzeć na miejsce… Cóż, już wydajemy ponad osiemdziesiąt tysięcy dziennie, kilku agentów więcej nie wpłynie na radykalny wzrost kosztów.

— Doskonale. W takim razie sądzę…

— Padnij!

Dłoń o zacisku imadła złapała Honor za ramię i nim zdążyła wykrztusić słowo, ściągnęła ją z krzesła na podłogę. Samo krzesło poleciało poza platformę i runęło w dół, a LaFollet tym samym płynnym ruchem wepchnął Honor pod stół. Nie sądziła, że jest tak silny; w następnej chwili miała poważniejsze problemy, by móc się nad tym zastanawiać. LaFollet padł na nią, a ona musiała jeszcze zająć się Nimitzem.

Treecat wystartował z jej kolan moment wcześniej niż major ją złapał, ostrzeżony nagłym skokiem jego emocji. Ledwie dotknął podłogi, wydał przenikliwy okrzyk bojowy. Zdołała go złapać w ostatnim momencie, nim zaczął atak na nadal nie znanego jej przeciwnika. Okazało się, że postąpiła słusznie, bo w następnej sekundzie seria strzałów z pulsera rozorała schody, do których zmierzał Nimitz, i przylegającą do nich część platformy. W powietrzu zrobiło się gęsto od rozmaitej wielkości drzazg i Neufsteiler zwalił się z krzykiem z krzesła, gdy jedna z większych wbiła mu się w plecy. Zaraz potem w jej polu widzenia pojawił się Candless i odciągnął go z linii ognia. Spróbowała się podnieść, jedną ręką pacyfikując syczącego wściekle i rwącego się do walki treecata. LaFollet przydusił ją brutalnie łokciem, klnąc głośno, ledwie spróbowała drgnąć. Po jego ciosie zobaczyła gwiazdy, a nim oprzytomniała, poczuła, że jego ciało zmienia pozycję na jej plecach i w następnej chwili tuż nad jej uchem zawył pulser.

Na dole rozległy się pierwsze krzyki gości. Odwróciła głowę na ile mogła, łapiąc gorączkowo powietrze, bo dopiero w tym momencie dotarło do niej, że LaFollet tak skutecznie rzucił nią o podłogę, że straciła oddech. Zobaczyła, jak pociski LaFolleta trafiają w jakiegoś mężczyznę. Trafiony zwalił się, rozbryzgując krew i wypuszczając z rąk obrzyna — karabin pulsacyjny z obciętą w dwóch trzecich długości kolbą i lufą. Strzelanina trwała jednak dalej. Coś zwaliło się ciężko obok niej, a LaFollet poderwał się, przyklęknął na jedno kolano i stabilizując lufę na lewym przedramieniu, rozstrzelał kolejnego napastnika. Candless zrobił to samo z dwoma innymi i nagle strzelanina ucichła — słychać było jedynie przerażone wrzaski i tupot nóg spanikowanych ludzi gnających do wyjścia.

— Cholera! — LaFollet stał już, daremnie próbując wycelować do kolejnego, najwyraźniej zygzakującego napastnika. — Niech się pani nie rusza, milady! Zostało co najmniej dwóch! Wydaje mi się, że uciekają pod osłoną tłumu, ale mogę jeszcze spróbować.

Zrezygnowała posłusznie z próby wstania na czworaki, nadal przyciskając do siebie i do podłogi Nimitza. Na szczęście treecat uspokoił się, gdy dotarło doń, że jest bezpieczna. Po chwili puściła go — syknął, obejrzał ją i wskoczył na stół, gdzie zamarł gotów do ataku, ale już kontrolowanego. Odetchnęła z ulgą i odwróciła się ku leżącemu. Gwardzista Howard był szary; próbował jedną ręką zatamować krew lejącą się z uda, ale w drugiej nadal trzymał gotową do strzału broń. Podczołgała się ku niemu, czując, że zaczyna drżeć, lecz nadal myśląc zadziwiająco logicznie. Odpięła pas z torebką noszony pod kurtką mundurową i zrobiła z niego opaskę uciskową, zaciskając ją powyżej rany. Musiał zostać trafiony drzazgą, bo nadal miał nogę i czucie w niej — jęknął, gdy zaciskała pasek. A potem zemdlał, ale krew przestała najpierw lać się, a potem w ogóle wypływać z rany. Nic więcej nie mogła dla niego zrobić, toteż wzięła jego pulser i podczołgała się do Willarda.

Neufsteiler jęczał z bólu, a z prawego ramienia wystawał mu odłamek drewna przypominający prymitywnie wyciosane drzewce strzały. Złapała go za głowę, spojrzała w oczy i odetchnęła z ulgą — były ciemne od bólu i strachu, ale przytomne, bez śladu szoku. Uśmiechnęła się i poklepała go po policzku.

— Trzymaj się, pomoc w drodze — pocieszyła go i przeniosła wzrok na LaFolleta.

Major opuścił broń i rozejrzał się po pobojowisku, które przed chwilą było jeszcze wnętrzem całkiem przyjemnej restauracji.

— Myślę, że tym razem nam się udało, milady — ocenił.

Przyklęknął przy Howardzie, sprawdził zacisk paska i puls i prawie się uśmiechnął.

— Dobra robota, milady. Bez tego paska moglibyśmy go stracić — pochwalił rzeczowo.

— I byłaby to wyłącznie moja wina — dodała cicho Honor. — Powinnam była cię posłuchać. — I spojrzała mu prosto w oczy, gdy odwrócił głowę.

— No cóż… tak zupełnie uczciwie to przyznaję, że nie podejrzewałem, by spróbował czegoś tak bezczelnego — stwierdził, nie wymieniając nazwiska: nie musiał, oboje wiedzieli, o kogo mu chodzi. — Po prostu byłem ostrożny, a teoretycznie rzecz biorąc, miała pani rację. Nie mieli prawa wiedzieć, gdzie będziemy, i czekać na nas. I nie czekali. Ktoś go zawiadomił, a on zaalarmował ekipę i wysłał ją pod wskazany adres. Weszli tu razem i rozglądali się intensywnie — to właśnie zwróciło moją uwagę. Tym razem po prostu mieliśmy szczęście, milady.

— Nie, majorze: ja miałam szczęście, pan był doskonały. Wszyscy byliście doskonali. Kiedy Willarda pozszywają, muszę pamiętać o podwyżce dla was — spróbowała to powiedzieć z humorem, ale nie bardzo jej wyszło.

Spotkało się jednak z pełnym uznania spojrzeniem LaFolleta — niewiele osób byłoby w tej sytuacji zdolnych choćby do próby.

— Niech się pani nie martwi naszymi zarobkami, milady — powiedział weselej. — Jak na warunki graysońskie i tak już jesteśmy nieprzyzwoicie bogaci. Za to niech mi pani obieca, że następnym razem, kiedy będę coś doradzał, straci pani choć kilka minut na zastanowienie się, czy przypadkiem nie mogę mieć racji.

— Aye, aye, sir! — Zgodziła się posłusznie.

I podniosła się do pozycji klęczącej, bowiem w sali wyglądającej jak krajobraz po bitwie pojawili się pierwsi policjanci.



ROZDZIAŁ XXIX

Georgia Sakristos potrząsnęła z niedowierzaniem głową, przyglądając się reporterom oblegającym miejską rezydencję earla North Hollow. Wiedziała, że Pavel jest głupi i bez pomocy nie zdołałby nawet dobrać skarpetek do pary, ale nie sądziła, że jest aż takim idiotą, by spróbować mordu w miejscu publicznym!

Co gorsza, zorganizował wszystko za jej plecami. Mogło to oznaczać dwie rzeczy: wiedział, że spróbuje go odwieść od tego pomysłu, i nie miał ochoty jej słuchać albo też przestał jej całkowicie ufać. Każda z tych możliwości znaczyła, że jej wpływ na niego zaczyna słabnąć, a nie była to miła perspektywa. Pozbawiony kontroli Pavel Young był dla otoczenia równie niebezpieczny jak reaktor, w którym rozpoczęła się reakcja łańcuchowa. Czego najlepszym dowodem była jego ostatnia i chyba najgłupsza decyzja.

Przeszła nie rzucającą się w oczy ścieżką prowadzącą przez ogród i biegnącą wzdłuż słodko pachnących zarośli, które całkiem skutecznie osłaniały idącego nią, i otworzyła kartą jeszcze mniej atrakcyjnie wyglądające drzwi. W rzeczywistości były pancerne i prowadziły do podziemnego parkingu. Kiwnęła głową pilnującemu ich strażnikowi, wyciągnęła kartę z zamka i skierowała się do głównej windy. Po drodze minęła nowego szofera sprawdzającego instalację zderzaka zbliżeniowego i starannie ukryła uśmiech, zastanawiając się, jak też by zareagował, gdyby dowiedział się, że autoryzując jego przyjęcie do pracy dokładnie zdawała sobie sprawę, dla kogo naprawdę pracuje.

Przestała o nim myśleć, wsiadając do windy. Co prawda pierwsza część jej planu powiodła się całkowicie, choć nie przebiegła dokładnie tak, jak sobie wyobrażała, druga, ważniejsza, ciągnęła się jednak nieprzyjemnie długo. Spodziewała się, że przyjaciele Harrington po prostu ukatrupią Summervale’a, gdy tylko wycisną z niego nazwisko zleceniodawcy. Tak się nie stało, ale to co nastąpiło, okazało się w sumie jeszcze lepszym rozwiązaniem. Kapitan Harrington okazała się groźniejsza niż Georgia ośmielała się marzyć!

Pojedynek był czystą radością dla oczu i ducha. Potem wyszło na jaw jeszcze coś — otóż Harrington była znacznie bogatsza niż Pavel sądził, a co ważniejsze, uczyła się szybko, jak skutecznie wykorzystywać to bogactwo. O tym ostatnim należało w przyszłości pamiętać, zwłaszcza gdyby — w co Georgia wątpiła — Harrington zdecydowała się odpłacić pięknym za nadobne po dzisiejszej próbie zabójstwa. Według jej opinii kapitan Harrington w przeciwieństwie do Younga wolała własnoręcznie zabijać swoich wrogów, a co istotniejsze — była do tego zdolna.

W sumie ta część zakończyła się idealnie, a druga zapowiadała się tak samo — kapitan Harrington była zdecydowana wyeliminować Younga definitywnie, tak jak chciała tego Georgia. Niestety, spieprzyła jak na razie sprawę, wygłaszając to oświadczenie dla prasy, bo wypłoszyła go tak, że prawie nosa z domu nie wystawiał. Gdyby tego nie zrobiła, bez większego trudu zdołałaby go gdzieś dopaść i wyzwać na pojedynek. A tego wyzwania nie mógłby nie podjąć.

Natomiast zachowała się doskonale z innego powodu — znalazła najlepszy i idealny wręcz sposób, by go ukarać. Mało brakowało, by robił pod siebie z przerażenia, a jeszcze gorsze skutki miało to dla jego politycznych planów. Publicznie opozycja go broniła, a to z tego prostego powodu, że nie miała wyjścia, natomiast w prywatnych rozmowach w swoim gronie nie zostawiała na nim suchej nitki; określenie „tchórz” należało do najłagodniejszych, jakich używano. Stał się pośmiewiskiem w każdym zakątku parlamentu poza salami obrad. Nawet jego bracia się z niego śmiali, zniesmaczeni jego zachowaniem. A najstarszy z nich, Stefan, już się nią zainteresował.

Co było średnio miłe, jako że był tylko odrobinę lepszy od Pavela. Doskonale zresztą zdawała sobie sprawę, że podstawowym powodem tego zainteresowania była chęć upokorzenia brata przez odbicie mu „jego” kobiety. Żaden z samców w tej rodzinie nie traktował, z tego co wiedziała, atrakcyjnych kobiet inaczej niż jak narzędzi. Tak samo zresztą jak wszystkich osób mniej wpływowych niż oni sami.

Stefan był jednak przynajmniej sprytniejszy od braciszka i jako jego następca — gdy usunie już interesującą ją teczkę — powinien okazać się łatwiejszy do manipulowania. Kimś mającym wyobraźnię zawsze łatwiej było sterować, zwłaszcza jeśli był ambitny i chciał władzy, a nie miał w tej materii dość doświadczenia. Natomiast wiedział, że ma je doradca posiadający znacznie skromniejsze ambicje.

Żeby jednak osiągnąć ten szczęśliwy stan, należało najpierw zakończyć doczesną egzystencję starszego brata, a tu rodził się poważny problem, bo Pavel był zbyt zajęty udawaniem żółwiopsa z Manticore, by kapitan Harrington mogła się fizycznie do niego zbliżyć. Georgia oparła się o ścianę, zastanawiając, czy w jakiś sposób może jeszcze pomóc jego wrogom, biorąc pod uwagę granice, których nie mogła przekroczyć bez narażania się na ryzyko. Wyszło jej, że nie ma takiego sposobu — mogła jedynie czekać.

I przyglądać się — bowiem oglądanie przerażonego Pavela Younga było najlepszą rozrywką, jaką miała od lat.

Winda zatrzymała się, przybrała więc neutralny wyraz twarzy, nim drzwi się otworzyły.


— Nie możemy ich z nikim powiązać, milady. — Barczysty inspektor policji nie był szczęśliwy. — Trzech mieliśmy w rejestrze, byli poszukiwani za rozbój i morderstwo. Natomiast kto ich wynajął…

Inspektor Pressman wymownie wzruszył ramionami. Nie mógł wymienić żadnego nazwiska, ale sam fakt, że nie podważał tego, iż zostali wynajęci, świadczył, że równie dobrze jak Honor wiedział, kto za tym stoi. Tyle że policja bez dowodów nie mogła nic zrobić, a dowodów, jak się właśnie dowiedziała, nie mieli. Wstała z westchnieniem, trzymając w objęciach Nimitza.

— Będziemy szukać, milady — obiecał Pressman. — Wszyscy czterej ostatnio wpłacili na swoje konta duże sumy. Próbujemy ustalić, skąd pochodziły pieniądze. Niestety wpłaty zostały dokonane w gotówce, co utrudnia sprawę.

— Rozumiem, inspektorze. I chciałam panu podziękować za szybkość, z jaką policja zareagowała.

— Szkoda, że nie przybyliśmy wcześniej… ten młody człowiek, który został postrzelony, pani… gwardzista, tak?… Gwardzista… Cieszę się, że był tam, milady, ale nie lubimy, gdy ktoś nas wyręcza. Zwłaszcza jeśli przy okazji obrywa.

— To krytyka, inspektorze? — Spytała chłodniej.

Nimitz przekręcił łeb i przyjrzał się uważniej inspektorowi. Pressman zaś potrząsnął przecząco głową.

— Nie, milady. Pochwała. Prawdę mówiąc, jesteśmy zachwyceni, że miała pani ochronę i że okazała się ona tak dobra. Chciałbym, by pani przekazała im od nas wyrazy uznania. Tu w stolicy jesteśmy przyzwyczajeni do obecności zagranicznych agentów ochrony: każda ambasada ma ich sporo, a w większości posiadają immunitet dyplomatyczny podobnie jak pani ludzie. Problem w tym, że ocenić, jak dobrzy są naprawdę, jesteśmy w stanie dopiero, kiedy zdarzy się pierwsza strzelanina z ich udziałem. Zawsze się tego obawiamy, ale strzelanina z użyciem pulserów w zatłoczonym miejscu takim jak restauracja jest największym koszmarem. Dziś zobaczyłem najlepszą obronę ogniową prowadzoną w takim miejscu. A raczej jej skutki. Wyeliminowali wszystkie cele, nie raniąc ani jednej osoby postronnej… i mieli na tyle samodyscypliny, by przestać strzelać, gdy tłum rzucił się do ucieczki. A wiem z doświadczenia, jakie jest to trudne, zwłaszcza gdy nie wszyscy napastnicy zostali zabici, a kolega jest ranny… wtedy często odruchy biorą górę nad rozsądkiem. Gdyby tak się stało, mielibyśmy masakrę. Pani ludzie na szczęście nie stracili głów, a to się naprawdę rzadko zdarza.

— Dziękuję. — Głos Honor stał się wyraźnie cieplejszy. Uśmiechnęła się do policjanta. — Nie zdawałam sobie sprawy, jak są dobrzy. Z przyjemnością przekażę im pana pochwały.

— Proszę tak zrobić, milady, i… — Pressman przerwał i dodał po chwili zdecydowanie: — I proszę nigdzie się bez nich nie ruszać. Zabici byli wynajętymi strzelcami, ale ten, kto ich wynajął, nadal jest na wolności i wątpię, by poprzestał na jednej próbie…

LaFollet i Candless czekali na nią na korytarzu i natychmiast wzięli między siebie. Nawet tu, w policyjnym budynku, nie przestali uważnie obserwować wszystkich i wszystkiego w drodze do windy. Nimitz zresztą też — z najeżoną sierścią i ledwie słyszalnym warkotem gotującym się w gardle siedział gotowy do skoku. Honor trzymała go na ręku — nie po to, by go powstrzymać, lecz by go uspokoić.

Gdy wysiedli z windy na parterze, czekał na nich nieco zdyszany kapral Mattingly z trzema ludźmi. Honor była zaskoczona tym, jak błyskawicznie się zjawili, i powitała ich uśmiechem. Otoczyli ją natychmiast, biorąc, jak to się fachowo nazywa, „w diament”, i skierowali ku wyjściu.

— Pojęcia nie mają, kto tamtych wynajął, milady? — spytał cicho LaFollet po sprawdzeniu zespołu, zanim wyszli na ulicę.

— Oficjalnie nie.

Mattingly prowadzący grupę wyszedł na ulicę, rozejrzał się uważnie i otworzył drzwi pancernej limuzyny podstawionej do krawężnika przez policję. Na jego znak pozostali utworzyli kordon zwrócony plecami do siebie, przez który Honor pospiesznie przeszła i zniknęła w pancerce. W pobliżu znajdowało się z tuzin solidnie uzbrojonych policjantów, w tym dwóch z ciężkimi karabinami pulsacyjnymi wojskowego typu wyposażonymi w elektroniczne celowniki. Każdy, kto spróbowałby choć splunąć w jej kierunku, zostałby rozstrzelany, nim zdążyłby mrugnąć. Mimo to LaFollet odetchnął z ulgą dopiero, gdy za ostatnim z jego ludzi zamknęły się pancerne drzwi, a wóz ruszył na sygnale w kierunku Capital Field.

— Nie jestem zaskoczony, milady, że policja nie może ich powiązać z Youngiem — powiedział, wracając do przerwanego tematu. — To były prymitywy z ulicy do wynajęcia na raz, nie jego stali pracownicy.

— Inspektor Pressman podobnie ich określił — przyznała z lekkim zaskoczeniem.

LaFollet uśmiechnął się, słysząc je.

— Nie trzeba być geniuszem, żeby dojść do tego wniosku, milady. Jedynie kompletny idiota użyłby do tak samobójczej misji własnych ludzi. A sposób, w jaki zabrali się za jej wykonanie, dowodził, że stanowili zbieraninę, a nie zgrany zespół. Plan mieli nienajgorszy, biorąc pod uwagę, że musiał być przygotowany na kolanie z racji braku czasu. Ale nie został przećwiczony. Nie mieli do siebie zaufania, bo nigdy nie działali razem, i marnowali tyle samo czasu i energii na obserwację okolicy w poszukiwaniu nas, jak i na pilnowanie siebie nawzajem. Żaden nie wiedział, czy pozostali będą gdzie trzeba wtedy, kiedy powinni. Poza tym wszyscy martwili się o drogę ucieczki, dlatego akcja wykonana została po partacku. Do udanego zamachu potrzebny jest albo zgrany zespół mający przynajmniej dwie drogi odwrotu: główną i awaryjną, albo samobójcy, którzy się o to w ogóle nie martwią. Te bałwany były tak zajęte sprawdzaniem, czy nadal mogą uciec, że jeden się potknął, odsłaniając kaburę z bronią! Dlatego powiedziałem, że mieliśmy szczęście.

— Jestem pod wrażeniem, Andrew — przyznała po chwili ciszy Honor. — I to nie tylko szybkości, z jaką zareagowaliście, kiedy zaczął się atak.

— Milady, jest pani oficerem marynarki i nigdy nie próbowałbym mówić pani, jak należy dowodzić okrętem, bo nie wiedziałbym nawet, od czego zacząć. Ja dziś zrobiłem to, czego nauczyłem się w ciągu dziesięciu lat służby w ochronie pałacowej. Z pozostałymi było podobnie. Różne planety, różni ludzie… — LaFollet wzruszył ramionami. — Podstawy pozostają te same, zmieniają się tylko powody i uzbrojenie.

— A jednak jestem pod wrażeniem. I jestem wam także wdzięczna.

LaFollet machnął ręką, starając się, by ten gest wyrażał lekceważenie, co nie bardzo mu się udało. Widać było, że słysząc podziękowania, czuje się nieswojo, więc Honor tylko uśmiechnęła się, odchyliła na oparcie i zamknęła oczy. Nimitz siedział spokojnie na jej kolanach, tuż obok plam krwi Howarda zaschniętych na spodniach. Na szczęście tak życiu Howarda, jak i Neufsteilera nic nie zagrażało. Ten ostatni doszedł do siebie na tyle, że nawet zaczął żartować, gdy pakowano go do karetki, ale nie zmieniało to faktu, że obu niewiele brakowało do śmierci. A tak dalej być nie mogło!

Gdy oskarżała Younga, nie wyobrażała sobie, że niewinni, przypadkowi ludzie mogą zginąć czy odnieść rany. Głównie dlatego, że do głowy jej nie przyszło, że to ścierwo posunie się do użycia takich metod. Przypomniała sobie, co Pressman powiedział o strzelaninie w restauracji, i wstrząsnął nią dreszcz. To zmieniało całą sytuację i fakt, że atak musiał być aktem desperacji przerażonego człowieka, nie miał znaczenia. Bowiem tylko desperat zdecydowałby się na tak olbrzymie ryzyko — związku Younga z Summervale’em w normalnych okolicznościach nie odkryliby nigdy. Związek z grupą wynajętych przestępców, zresztą nie najlepszych, był znacznie łatwiejszy do wykrycia niezależnie od tego, jak by się nie starał go ukryć.

Skoro zresztą odważył się raz, to najprawdopodobniej na tym nie poprzestanie, bo nadal jest spanikowany. Pogłaskała Nimitza, częściowo by go uspokoić, a częściowo by zająć czymś dłonie i nie walić pięściami w tapicerkę. Jeśli będzie próbował wystarczająco uparcie, w końcu musi mu się udać. A znacznie wcześniej niż ją, zabiją przechodnia czy inną Bogu ducha winną osobę. Nie odpowiadała jej ta ewentualność. Poza tym nie miała najmniejszej ochoty być ruchomym celem. Owszem: on to zaczął, ale ona musi skończyć — i to jak najprędzej. Tego wymagał choćby instynkt samozachowawczy, o poczuciu sprawiedliwości i innych, wyższych racjach nie wspominając. Pozostało tylko jedno — znalezienie odpowiedzi na pytanie, jak zbliżyć się do kogoś, kto wczołgał się do nory i zabił wejście deskami?

Musiał istnieć jakiś sposób, bo nikt nie był w stanie ukrywać się przez cały czas, jeżeli nie pozostał we własnym domu czy posiadłości, a tego akurat Young nie mógł zrobić, jak by tego nie pragnął. Zachciało mu się być politykiem, i takie postępowanie byłoby fatalne dla jego pozycji. Co prawda sama świadomość, że takie zero małpuje szanowanych ludzi (część polityków faktycznie zasługiwała na szacunek, choć trudno było w to uwierzyć), była irytująca, ale to właśnie od dłuższego już czasu domagało się jej uwagi…

Zmarszczyła brwi, próbując dociec, co konkretnie nie dawało jej spokoju, wyczuwając, że jest to ważne. Nie potrafiła tego uzasadnić, ale zadziałał tu ten sam szósty zmysł, który pozwalał jej wyłowić najistotniejszy element ze skomplikowanej sytuacji taktycznej. Nigdy nie zdołała zrozumieć mechanizmu jego działania, ale nauczyła się mu ufać, podobnie jak wyczuciu położenia, które sprawiało, że mogła obejść się bez skomplikowanych obliczeń.

Był politykiem… a raczej chciał być politykiem, co nawet było zrozumiałe. Kariera wojskowa została przed nim zamknięta, więc jedyną drogą do zrealizowania chorobliwej żądzy władzy i zaspokojenia wybujałych ambicji była polityka. Aby tego dokonać, musiał regularnie pojawiać się w parlamencie… I dlatego właśnie nie mógł opuścić Landing… i musiał ją zabić… Jak długo żyła, oskarżenie wisiało nad nim jak przeznaczenie i nikt nie mógł go do końca poważnie traktować. Miał bogactwo i nazwisko, ale nie miał władzy. Dały mu one miejsce w Izbie Lordów, ale nic więcej nie mogły zapewnić…

Zesztywniała nagle i otworzyła szeroko oczy. Nimitz uniósł łeb i odwrócił się, spoglądając w jej oczy. W jego ślepiach płonął jasny, radosny ogień.

Znalazła sposób.



ROZDZIAŁ XXX

Earl North Hollow przestał wiercić się w luksusowym fotelu — nie udało mu się znaleźć wystarczająco wygodnej pozycji, a to z tego prostego powodu, że jego dyskomfort był natury psychicznej, nie fizycznej. A pogłębiał go jeszcze głos stojącej na mównicy kobiety bez sensu zakłócającej przyjemną ciszę i chłód panujący w Izbie Lordów.

North Hollow przyjrzał się jej niechętnie i z pogardą — lady Greenriver była chuda jak szczapa, a głosik miała taki, że największy pochlebca nie mógłby go określić mianem „melodyjnego”. Należała do nielicznego grona niezależnych i cieszących się powszechnym szacunkiem członków Izby. Teraz od ponad kwadransa strzępiła gębę na temat konieczności uchwalenia specjalnego kredytu wojennego. Biorąc pod uwagę temat, głos i wygląd przemawiającej było to o czternaście i pół minuty za długo.

No bo kogo obchodziły kredyty na cele wojenne? Zasrana Królewska Marynarka mogła strzelać grochem albo naszczać do zbiorników paliwa — absolutnie nic go to nie obchodziło. A ponieważ głosowanie miało być tajne, nie odmówi sobie przyjemności bezkarnego głosowania przeciw wnioskowi. I tak nikt nie będzie wiedział, a wszyscy mogą się pierdolić. Miał świadomość, że wszyscy w Royal Manticoran Navy cieszą się z jego kolejnego upokorzenia będącego zasługą tej dziwki. Niech się cieszą, gnoje. Budował własne zaplecze polityczne i jak tylko pozbędzie się tej kurwy pokaże im wszystkim…

Kurwa! Zawsze i wszędzie wszystko wracało do tej mendy. I nie było sensu dalej ukrywać przed samym sobą smutnej prawdy — bał się jej. Gorzej: był przerażony. Czuł się jak zając, na którego polują z nagonką, przemykający z jednej kryjówki do drugiej z duszą na ramieniu. A oprócz strachu była jeszcze świadomość, że jest pośmiewiskiem. Wiedział, że już krążą o nim dowcipy, choć żadnego nie słyszał. Nawet tu ta pierdolona małpa była w stanie go dosięgnąć i niszczyć krok po kroku. Zniszczyła mu karierę w RMN, teraz próbowała zrobić to samo w polityce. A przecież cholerna wiedźma dawno powinna być martwa!

Zamknął oczy i zacisnął spocone dłonie w pięści. Była niczym mitologiczny potwór… niczym hydra. Walczył z nią tak długo i zadał jej tyle celnych ciosów, że każdy człowiek już dawno ległby i zdechł, a ta… (tu zabrakło mu określeń) za każdym razem wstawała, otrząsała się i znów go prześladowała. Tym uporem bardziej od hydry przypominała smoka depczącego mu po piętach i gotowego, robić to tak długo, aż w końcu uciekający się potknie, a wtedy rozdeptać go i…

Zacisnął zęby, zmuszając się do spokojnego, miarowego oddychania, aż atak paniki nie przekształcił się w atak nudności.

Gówno nie smok! Była zwykłą śmiertelniczką, nie żadnym tam mitycznym stworem! A wszystko co śmiertelne da się zabić! Ta banda niekompetentnych zasrańców spieprzyła robotę w „Regiano”, ale prędzej czy później inni będą mieli więcej szczęścia. A Georgia mogła się pierdolić własnoręcznie, jeśli uważała, że zdoła go odwieść od zlecenia komuś zabicia tej pieprzonej suki! Chciał, jej śmierci. Chciał, by gniła w grobie, i chciał odlać się na ten grób! Bo dopiero gdy ona zginie, on przestanie być więźniem. W tej chwili istniały dla niego tylko dwa bezpieczne miejsca — tereny jego własnych posiadłości pilnowanych przez armię ochroniarzy i budynek parlamentu strzeżony przez służbę ochrony. A ona chodziła sobie, gdzie chciała, powiększając jedynie jego hańbę.

Dziwka! Pierdolona, prymitywna dziwka prostego pochodzenia! Kim do cholery, wyobrażała sobie, że jest, by go w ten sposób traktować?! Jego! Który mógłby ją kupić razem z tym gównianym poletkiem na Sphinxie dziesięć razy i nie poczuć, że wydał jakąś kwotę, zanim nie zaczęła tarzać się w tych cholernych pieniądzach z pryzowego! Była nikim, zwykłą prostą dupą plebejskiego pochodzenia i w znacznej części za to właśnie najbardziej jej nienawidził. A konkretnie za politowanie bijące z jej oczu tego dnia, gdy się poznali. Była chudym, kudłatym wsiokiem, a odważyła się spoglądać na niego bez uwielbienia i szacunku. Z politowaniem.

Zgrzytnął zębami i wrócił do rzeczywistości. Jedynym plusem tych rozmyślań było to, że Greenriver skończyła skrzeczeć i właśnie siadała na swoim miejscu. Zapadła błoga cisza. Young odruchowo sprawdził czas na wiszącym na ścianie chronometrze. Jeszcze trzy godziny i będzie mógł stąd wyjść! Inni lordowie mogli udać się do klubów, restauracji czy na dziwki. Słowem robić co chcieli, bo nie czyhała na nich wariatka pragnąca ich zabić. A earl North Hollow mógł jedynie zwiać do limuzyny i gnać prosto do rezydencji będącej jedynym oprócz tego budynku bezpiecznym schronieniem i…

Dalsze rozmyślania przerwało mu otwarcie prawego skrzydła drewnianych odrzwi będących jedynym wejściem do Izby Lordów. Zaczęło się tam dziać coś dziwnego, ale ze swego miejsca nie miał dobrego widoku. Ktoś rozmawiał z umundurowanym woźnym. Ktoś ubrany w obszyte czerwienią, czarne, ceremonialne szaty, pod którymi widać było szkarłat i złoto zakonu rycerskiego. Woźny był zaskoczony, sądząc z tego, jak potrząsał głową, ale przybysz nalegał i w końcu woźny dał za wygraną. Odwrócił się do marszałka izby.

Niecodzienne zamieszanie zainteresowało North Hollowa mimo strachu i frustracji, bowiem stanowiło miłą odmianę w codziennej rutynie posiedzeń. Nikt nie nosił w tym dniu formalnego stroju, jako że była to normalna, a szaty te zarezerwowano na okazje specjalne: wystąpienie królowej czy pierwszą mowę nowego para. A jakoś nie mógł sobie przypomnieć, by widział nowe nazwisko na tablicy ogłoszeń.

Na wszelki wypadek sprawdził w komputerze plan sesji — nie dowiedział się niczego nowego. Za to gdy uniósł głowę znad ekranu, zobaczył zmierzającego ku drzwiom marszałka. Zbliżył się na trzy kroki od drzwi i zamarł. Po czym rozkazał coś woźnemu, podkreślając to zdecydowanym gestem. Woźny rozłożył bezradnie ręce, tłumacząc się zawzięcie, a North Hollow zachichotał — komedia była przednia. Marszałek podszedł jeszcze krok i porozmawiał z nowo przybyłym, kręcąc zdecydowanie głową. Nagle przestał, przekrzywił głowę i zaczął słuchać uważnie tego, co tamten mówił. Po czym z wyraźną niechęcią przytaknął. Nowo przybyły dodał coś jeszcze, co spotkało się z kolejnym, pełnym niechęci potaknięciem, a potem jeszcze coś, co najwyraźniej nie spodobało się marszałkowi, bo aż się cofnął, nie kryjąc oburzenia.

W tym czasie izbę wypełniał — jak zwykle w czasie niespodziewanych przerw — gwar głosów, a niektórzy zainteresowani pantomimą zbliżyli się do drzwi. North Hollow zauważył, że ci, którzy podeszli najbliżej, stawali jak wryci, dokładnie tak jak marszałek. Część odwróciła się do stojących za nimi, gestykulując i powiększając ogólne zamieszanie. North Hollow zerwał wszelkie bliższe znajomości w izbie, gdy tylko ta kurwa wygłosiła swoje oskarżenie, toteż nie miał kogo spytać, co się dzieje. Ponieważ jednak jego zaciekawienie gwałtownie wzrosło, wstał i zrobił kilka kroków ku drzwiom. Stanął, widząc, że marszałek odwraca się i sztywny z gniewu czy urazy maszeruje w stronę swego biurka. North Hollow wrócił na swoje miejsce i czekał, co będzie dalej.

Zgromadzenie przy drzwiach zaczęło maleć — lordowie wracali na miejsca dość szybko, tak że gdy marszałek usadowił się, nie kryjąc złości, przy drzwiach pozostała tylko postać w ceremonialnym stroju i woźny. Marszałek złapał ceremonialny młotek i tak załomotał nim w ustawioną w pobliżu mikrofonu podkładkę, że echo poszło.

— Proszę siadać, Wasze Lordowskie Moście! — polecił donośnie, pochylając się do mikrofonu. I z taką siłą walnął młotkiem, że trzonek pękł, a głowica odbiła się od mikrofonu. — Proszę zająć miejsca! — powtórzył głośniej tonem, który pogonił najbardziej opieszałych.

Szum rozmów ucichł zadziwiająco szybko, ale marszałek i tak odczekał, nim w sali nie zapadła absolutna cisza. Potem odchrząknął i oznajmił:

— Proszę o uwagę, panie i panowie — po tonie sądząc, na pewno nikogo o nic nie prosił. — Przepraszam za tak bezceremonialne przerwanie waszych deliberacji, ale zgodnie z prawami obowiązującymi tę Izbę nie mam wyboru…

Spojrzał jakby wbrew woli na zakapturzoną postać stojącą przy drzwiach, odwrócił się do mikrofonu i zmusił do dalszej przemowy:

— Właśnie przypomniano mi o nader rzadko stosowanym prawie. Zwyczajem przyjętym od lat jest, że nowi parowie uprzedzają Izbę Lordów wystarczająco wcześnie, że chcą zająć należne im miejsce wśród nas. Dobrym obyczajem jest również, by nowego członka Izby przedstawiła osoba wprowadzająca, nim wygłosi pierwszą mowę. Jednak w pewnych szczególnych okolicznościach, takich jak wymogi królewskiej służby, nowy członek może zająć miejsce z opóźnieniem albo też, jak mi przypomniano, pojawić się przed nami bez uprzedzenia w momencie dla niego dogodnym. Jeśli służba Koronie uniemożliwia mu pojawienie się w czasie dogodnym dla całej Izby, Izba zmuszona jest uszanować wybór dogodny dla niego.

North Hollow podrapał się po brodzie, zastanawiają się, o czym do licha mówi marszałek. Jakie znowu „wymogi królewskiej służby”, do cholery?

— Na te właśnie zasady powołuje się obecna tu osoba pragnąca wygłosić swoją pierwszą mowę i zająć należne jej miejsce. Poinformowała mnie ona, że może to być dla niej jedyna okazja w ciągu najbliższych miesięcy w związku z wypełnianiem obowiązków związanych ze służbą Koronie. Nie mam zatem wyboru i muszę zgodzić się na takie odstępstwo od zwyczajów.

Szmer rozmów rozległ się na nowo, nawet głośniejszy niż poprzednio, a coraz więcej obecnych odwracało się ku tyłowi sali. A raczej nie ku tyłowi, co North Hollow dopiero po chwili zauważył, lecz ku niemu. Przeczucie nagłego nieszczęścia pojawiło się w chwili, gdy marszałek skinął na zakapturzoną postać.

Nowo przybyły doszedł do biurka marszałka, odwrócił się ku zgromadzonym i odrzucił na plecy kaptur w barwach Rycerskiego Zakonu Króla Rogera. A Pavel Young zerwał się ze zdławionym krzykiem przerażenia, gdy Honor Harrington uśmiechnęła się do niego lodowato.

Honor poczuła, że drżą jej ręce, ale ukryła je w fałdach peleryny, opuszczając wzdłuż boków, by nikt tego nie zauważył. Ona sama zresztą zdała sobie z tego sprawę podświadomie, bowiem całą uwagę skupiła na Youngu, który zerwał się z miejsca i blady jak trup rozglądał się dziko na podobieństwo złapanego w potrzask zwierzęcia. Gorączkowo szukał drogi ucieczki, której nie było. Tym razem musiałby naprawdę uciekać, a wtedy wszyscy obecni dowiedzieliby się, że stchórzył. A co gorsza, biegnąc do drzwi, niechybnie wpadłby w jej ręce.

Opanowała nienawiść, gdyż inaczej udusiłaby go gołymi rękoma, i zmusiła się do spokojnego stania i przyglądania się obecnym. Część była równie co on przerażona, część po prostu zaskoczona, a inni przyglądali jej się z pełnym aprobaty zainteresowaniem. Spokój Izby Lordów pękł jak tafla antycznego szkła po ciosie młotka i woźny przysunął się bliżej, jakby obawiał się, że będzie zmuszony ją uspokajać. Uśmiechnęła się lekko — taka ewentualność nie wchodziła w grę. Wokół siebie poczuła nagłą niepewność i strach, jakby obecni dopiero teraz zdali sobie sprawę, iż między nimi pojawił się głodny drapieżnik.

— Panie i panowie — odezwała się w końcu czystym i donośnym sopranem. — Przepraszam szanowną Izbę za nietypowy sposób, w jaki zmuszona jestem przerwać jej obrady, ale jak właśnie wyjaśnił pan marszałek, mam rozkaz opuścić system Manticore, gdy tylko na moim okręcie zostaną ukończone naprawy i uzyska on pełną zdolność bojową. Wymagania i obowiązki związane z przywróceniem królewskiemu okrętowi pełnej zdolności bojowej zapełnią całkowicie mój czas, a kiedy okręt będzie gotów, natychmiast opuści układ planetarny. Dlatego też niemożliwym byłoby, abym zjawiła się tu przed wami w stosowniejszym dla szacownej izby terminie. Ani ja, ani nikt inny nie jest w stanie w tej chwili powiedzieć, kiedy wrócę do systemu Manticore.

Przerwała, rozkoszując się przerażeniem Younga i ciszą panującą na sali. Wzięła głęboki oddech i mówiła dalej:

— Nie mogę jednak opuścić Manticore, mając świadomość niedopełnienia pewnych obowiązków, tym bardziej że chodzi tu o jeden z najpoważniejszych, ciążących na każdym parze w stosunku do Jej Wysokości, tej Izby i całego Królestwa. Jest bowiem moim obowiązkiem poinformować obecnych, że jeden z was, swoim postępowaniem udowodnił nie tylko, iż nie godzien jest zasiadać między wami, ale także, że jest skazą na honorze Królestwa.

Ktoś zaczął coś mówić z niedowierzaniem, ale szybko urwał; spokojny, donośny głos Honor miał siłę czaru — wszyscy wiedzieli, co za chwilę usłyszą, a nikt nie mógł się poruszyć. Mogli tylko siedzieć i gapić się na nią — przez moment miała nad nimi władzę absolutną.

— Panie i panowie, znajduje się między wami człowiek, który wolał wynająć morderców niż osobiście spotkać się z przeciwnikami. Niedoszły gwałciciel i tchórz, który wynajął płatnego rewolwerowca, by zabił za niego w pojedynku. Człowiek, który nie wahał się wysłać dwa dni temu uzbrojonych bandytów do popularnej restauracji, by zamordowali następną osobę, co jedynie przypadkiem nie zakończyło się masakrą.

Czar przestawał działać — tu i tam widziała wstających i zaczynających protestować parów, więc wykorzystała swój ostatni atut — jej przyzwyczajony do rozkazywania sopran przebił się przez zamieszanie bez trudu, gdy podniosła głos.

— Panie i panowie, oskarżam Pavla Younga, earla North Hollow, o morderstwo, próbę morderstwa, o bezwzględne i niewybaczalne nadużywanie władzy, o tchórzostwo w obliczu wroga i próbę gwałtu. Twierdzę, że jest niegodny nie tylko piastować tak wysoki urząd, ale że niegodzien jest żyć. Uważam go za tchórza, ścierwo najgorszego rodzaju, godne jedynie pogardy ze strony każdego uczciwego obywatela Gwiezdnego Królestwa Manticore, którego honor hańbi samym swym istnieniem. I wyzywam go, biorąc was wszystkich za świadków, by spotkał się ze mną twarzą w twarz na honorowym polu, gdzie wreszcie zapłaci za wszystkie swoje uczynki!



ROZDZIAŁ XXXI

— Nie można jej zarzucić, że załatwia sprawy połowicznie i nie do końca, prawda? — spytał z ironią William Alexander.

Książę Cromarty z trudem powstrzymał się, by go nie skląć.

— Sądzę, że można to ująć w ten sposób — powiedział, siląc się na spokojny ton.

Po czym potrząsnął głową ze złością i rozsunął prowadzące na balkon drzwi. Obaj wyszli na znajdujący się trzysta pięter nad poziomem ulic, pogrążony w mroku balkon. Wiał łagodny wietrzyk, w dali widać było światła pojazdów i różnobarwne światła Landing, a w górze wielki księżyc za czarnosrebrnymi chmurami — zanosiło się na deszcz. Gdzieś na wschodzie błysnęła odległa błyskawica, a blask księżyca, który wyłonił się zza chmury, omywał srebrzystym blaskiem ściany innych wież. Stolica przypominała beztrosko rozsypane klejnoty jakiejś królowej elfów, a premier długi czas im się przyglądał, jakby w tym dziwnym pięknie kryło się rozwiązanie.

Nie kryło się jednak i obaj o tym wiedzieli. Bowiem Honor Harrington za jednym zamachem przejęła inicjatywę i pozbawiła ich jakiejkolwiek kontroli nad wydarzeniami. Królowa mogła zabronić wszystkim ingerowania w tę sprawę, ale tak rząd jak i RMN konspirowali wspólnie, by uratować kapitan Harrington przed skutkami jej własnych działań. Wydawało się już przez chwilę, że udało się ją utrzymać z dala od gardła Younga, a jednak znalazła sposób, by postawić na swoim.

— Nadal nie wierzę, że starczyło jej odwagi i tupetu — mruknął niewidoczny w mroku nocy Alexander.

— North Hollow pewnie też w to nie wierzy. — Cromarty oparł się o balustradę i wciągnął z lubością chłodne powietrze w płuca.

— Nie byłoby go w parlamencie, gdyby żywił choć cień podejrzenia — stwierdził rzeczowo William i dodał po chwili ciszy. — Tak między nami, Allen: ona postąpiła słusznie i wiesz o tym.

— Słusznie czy niesłusznie, to w tej chwili bez znaczenia. Zrobiła jedyną rzecz gwarantującą nieprzyjęcie do Izby Lordów! Nie mówiąc o tym, że przy okazji zrobiła sobie wrogów ze wszystkich parów Królestwa!

— Nie ze wszystkich!

— No dobrze — prychnął Cromarty. — Ty i Hamish nie macie jej tego za złe. Cholera, ja też nie, co daje trzy osoby. Jeśli znajdziesz jeszcze ze trzy, to znaczy, że to ty powinieneś być premierem tego głupiego kraju!

Alexander przygryzł wargę i nie odezwał się. Bo i co miał powiedzieć? Nie miał żadnych wątpliwości, że lady Harrington została zmuszona do tego nieudanym zamachem, podobnie jak nie miał cienia wątpliwości, kto był za tenże zamach odpowiedzialny. Co prawda nigdy osobiście jej nie spotkał, tyle jednak dyskutował o niej z bratem, by mieć pewność, że nie użyłaby Izby Lordów w ten sposób, gdyby miała inną możliwość spotkania North Hollowa. Oglądał też nagranie jej wystąpienia — cały przebieg obrad od lat był nagrywany — i nie znalazł w jej krótkiej przemowie żadnej gry czy fałszu. Nie próbowała zrobić z obecnych durniów ani z siebie uciśnionej ofiary zboczeńca. Przedstawiła fakty jak przed sądem ostatniej instancji i szczerość dosłownie biła z każdego jej słowa.

Tyle że zebrani tak tego nie zrozumieli. Zebrani byli oburzeni jej atakiem na tak szacowną instytucję jak Izba Lordów. Wściekli, że tym razem w cyniczny sposób wykorzystano zasady przeciwko nim — przecież tylko oni mieli prawo tak postępować! I byli zdecydowani ukarać ją za to, co uważali za naruszenie własnych świętych prerogatyw. Zachowali się niczym banda głupich i małostkowych urzędasów magistrackich, ale cóż: mogli się tak zachować.

— Jak zła jest sytuacja? — spytał.

Cromarty westchnął bardziej z żalem niż ze złością.

— High Ridge złożył już wniosek o wykluczenie jej z Izby Lordów. I drugi o pozbawienie jej tytułu, ale tu się przeliczył. Przytłaczająca większość członków Izby Gmin, w tym połowa liberałów, stanęła murem za Jej Wysokością, co oznacza, że Harrington ani nie straci tytułu, ani nikomu nie uda się oskarżyć jej o żadne wymyślone przestępstwo. Ale nawet królowa nie może zmusić lordów do przyjęcia kogoś do Izby. Wątpię też, tak zupełnie poważnie, czy dziesięć procent będzie głosowało przeciwko wnioskowi o wykluczenie. Miała jeden występ w Izbie Lordów i już tam nie wróci.

— A potem? — W głosie Alexandra pobrzmiewały złość i bezsilność.

Cromarty jakby zapadł się w sobie i przygarbił.

— Chodzi ci o to, co będzie, jak go zabije.

Nie było to pytanie, lecz stwierdzenie.

Bardziej wyczuł niż dostrzegł potwierdzający ruch głowy rozmówcy i opadł z westchnieniem na fotel. Przymknął oczy, żałując, że nie może z równą łatwością zignorować kilku najbliższych dni co świateł miasta.

Harrington skutecznie zapędziła North Hollowa w sytuację bez wyjścia. Lordowie mogli wściekać się do woli, ale wyzwała go i oskarżyła w obecności ich wszystkich, i nie mógł dłużej udawać, że takiego wyzwania nie było. Gdyby spróbował, straciłby nie tylko zaplecze polityczne, ale wszystko co było dla niego ważne. Stałby się wyrzutkiem ignorowanym przez tych, którym w teorii był równy, i wyśmiewanym obiektem pogardy dla wszystkich niższego stanu. Byłby nie tylko tchórzem — nie przyjmując wyzwania, przyznałby automatycznie, że jest winnym wszystkich oskarżeń rzuconych przez Harrington.

Na pierwszy rzut oka był to zadziwiający anachronizm — barbarzyński sąd boży w formie pojedynku — ale tak właśnie to działało. I nawet tak tchórzliwy półgłówek jak North Hollow wiedział to i rozumiał. I dlatego drżącym z przerażenia głosem, ale przyjął wyzwanie. Co oznaczało, że już był trupem.

Zdołał co prawda uprzeć się przy Kodeksie Dreyfusa, ale po tym jak Harrington przeprowadziła egzekucję Denvera, nikt przy zdrowych zmysłach nie miał wątpliwości, że wystarczy jej jedna kula, by zabić przeciwnika. Bowiem jedynie niepoprawny optymista albo idiota wierzyłby, że wystarczy jej, jeśli go zrani. Honor Harrington chciała zabić North Hollowa i zrobi to. A kiedy to nastąpi…

— Będzie skończona, Willie — powiedział wreszcie cicho i nie kryjąc bólu. — Kiedy go zabije, tą samą kulą zniszczy własną karierę. Nie możemy jej uratować. Prawdę mówiąc, osobiście powinienem zainicjować jej usunięcie z dowodzenia, jeśli chcemy zatrzymać postępowców.

— To nie w porządku, Allen. — Alexander oparł łokcie o balustradę. Stał zwrócony twarzą ku panoramie miasta. — To ona jest prawdziwą ofiarą. To nie jej wina, że tylko w ten sposób mogła dojść sprawiedliwości.

— Wiem — Cromarty nie otworzył oczu — i naprawdę chciałbym być w stanie jej pomóc. Bóg mi świadkiem. Ale mam rząd do utrzymania w kupie i wojnę do wygrania.

— Wiem — westchnął Alexander i niespodziewanie roześmiał się gorzko. — Nawet Hamish to wie. I jestem pewien, że lady Honor również wie, że nie zostawiła ci żadnego wyboru.

— Co powoduje, że czuję się jeszcze gorzej. — Książę otworzył oczy i poszukał wzrokiem twarzy rozmówcy, nie kryjąc smutku, po czym spytał cicho: — Powiedz mi, Willie, dlaczego ktokolwiek poza szaleńcem mógłby chcieć zająć moje miejsce?


Komandor porucznik Rafael Cardones uniósł głowę słysząc otwierające się drzwi windy. Był oficerem wachtowym dowodzącym szkieletową obsadą mostka, jako że okręt nadal przebywał w doku. Co nie znaczyło, że nic niespodziewanego nie miało prawa się wydarzyć — jak choćby teraz… Zerwał się na baczność, widząc kapitan wchodzącą na mostek. Towarzyszył jej jeden gwardzista, ale stanął sobie przy ścianie w pozycji „spocznij” i spokojnie obserwował, jak Honor podchodzi do kapitańskiego fotela.

Poruszała się powoli, z rękoma założonymi za plecy i twarzą na pozór pozbawioną wyrazu. Rafael Cardones znał ją jednak zbyt dobrze i zbyt długo, by dać się zwieść. Ten sam poważny spokój widział na jej obliczu, gdy zmuszała zdesperowaną i wrogo nastawioną załogę do działania… i gdy wiodła uszkodzony ciężki krążownik prosto w salwy burtowe krążownika liniowego.

Teraz widział go ponownie — w noc poprzedzającą poranne spotkanie z bronią w ręku, spotkanie z kimś, kto nienawidził jej od wielu lat. I zastanawiał się, ilu lat ona potrzebowała, by uczynić tę maskę perfekcyjną. Jak długo uczyła się ukrywać strach i emanować pewnością siebie, ukrywając przed załogą, że jest zwykłą śmiertelniczką tak jak oni… i ile samotnych, bezsennych nocy kosztowało ją nauczenie się ukrywania tej oczywistej prawdy, że troszczyła się o tych, którymi dowodziła, znacznie bardziej niż powinna…

Zatrzymała się obok fotela i pogładziła zwinięte ekrany niczym jeździec ulubionego wierzchowca. Wpatrzyła się w ekran wizualny i zamarła — po chwili dopiero jej dłoń zaczęła się poruszać, jakby była obdarzona niezależnym życiem. Mimo maski opanowania dostrzegł w jej oczach ból i żal. I w przebłysku olśnienia zrozumiał.

Kapitan żegnała się. Nie tylko z Nike, ale z całą Królewską Marynarką. I nagle Cardones zaczął się bać — głównie o nią, lecz także i o siebie. Mogła jutro zginąć, ale to była tylko teoria: jego serce mówiło mu, że to niemożliwe, jedynie umysł dopuszczał taką ewentualność. Pavel Young nie mógł jej zabić. Sama myśl była niedorzecznością.

Natomiast z pewnością legnie w gruzach jej kariera — zbyt wiele osób zbyt często to powtarzało, by można było w to wątpić — ale gotowa była zapłacić tę cenę. Tylko że istniały dwie strony medalu — ona traciła możliwość służby w Royal Manticoran Navy, ale Królewska Marynarka traciła ją. Ktoś inny obejmie dowództwo HMS Nike i innych okrętów, którymi w przyszłości mogłaby dowodzić, ale nikt nie zdoła jej zastąpić. Nikt nie był do tego zdolny. A Rafael Cardones, Alistair McKeon, Andreas Venizelos, Eve Chandler i Thomas Ramirez, słowem wszyscy, wiele na tym stracą. Zniknie z ich życia coś specjalnego i pozostaną ubożsi, jedynie ze świadomością, że to coś stracili.

Wstyd mu było, że myśli o tym, czego by chciał od niej, ale nic nie mógł na to poradzić. Pewna jego część chciała na nią nakrzyczeć, skląć ją za opuszczanie ludzi, którzy od niej zależeli, a inna rozpłakać się, wiedząc, ile to musiało ją kosztować. Targany sprzecznymi uczuciami nie był zdolny wykrztusić słowa. Czuł tylko, że pieką go oczy. A potem Nimitz uniósł łeb i przyjrzał mu się uważnie pałającymi zielonymi ślepiami. Kiedy zastrzygł uchem, kapitan także odwróciła ku niemu głowę.

— Rafe — powiedziała cicho.

— Skipper… — musiał odchrząknąć, nim zdołał wypowiedzieć to słowo.

Kiwnęła głową i spojrzała na swoją dłoń gładzącą oparcie fotela. Wiedział, że chciałaby jeszcze choć raz w nim usiąść, rozejrzeć się po mostku i wiedzieć, że to mostek jej okrętu. Ale nie zrobiła tego. Stała jedynie i głaskała delikatnie oparcie. Cardones wyciągnął do niej rękę, nie mając pojęcia, co chce zrobić czy powiedzieć. Kapitan wzięła głęboki oddech i odeszła od fotela. Odwróciła się, dostrzegła jego dłoń i to, że już otwiera usta, by coś powiedzieć, i potrząsnęła przecząco głową.

Był to drobny gest, ledwie zauważalny, ale był to równocześnie gest kapitana, tak pełen siły, że nikomu nawet by przez myśl nie przeszło go zakwestionować. I gdy Rafe to zrozumiał, dotarło do niego coś jeszcze. Coś, co od dawna wiedział, tylko sobie tego nie uświadamiał. Że autorytet kapitan Harrington nie wynikał z jej stopnia, ale z tego kim była i jaka była. Oraz że była to zasługa Royal Manticoran Navy. Albo raczej że Królewska Marynarka pomogła jej stać się tym, kim się stała, ale Honor Harrington dawno temu stała się kimś więcej niż suma rozmaitych czynników i zalet.

Była sobą — Honor Harrington — i tego nikt i nic nie było w stanie jej odebrać niezależnie od tego, co też by się nie stało i jak uparcie by nie próbowano.

Opuścił rękę, a ona stanęła na baczność, prostując plecy i ramiona.

— Proszę kontynuować, komandorze — poleciła cicho.

— Aye, aye, ma’am — odpowiedział równie cicho, lecz wyprężył się i zasalutował tak, że instruktor musztry w akademii byłby z niego dumny.

W jej oczach błysnęły ból i żal, ale także coś więcej — coś na kształt aprobaty, jakby przekazywała pod jego pieczę coś znacznie cenniejszego niż życie.

A potem skinęła mu głową, odwróciła się i odeszła bez słowa. A mostek HMS Nike wydał mu się niespodziewanie miejscem mniejszym, bardziej samotnym i bez porównania uboższym niż był zaledwie chwilę temu.



ROZDZIAŁ XXXII

Deszcz zaczął padać w nocy i przestał dopiero w momencie, gdy limuzyna Younga minęła bramę w obrośniętym winoroślą, kamiennym murze. Dał się słyszeć charakterystyczny odgłos przygniatanego mokrego żwiru, gdy kierowca wyłączył silnik antygrawitacyjny i wóz osiadł na podjeździe. Na szybę spadły ostatnie krople deszczu, lecz zżerany przez strach Young ich nie zauważył. Podobnie jak wielu rzeczy w ostatnich dniach.

Szofer wysiadł, obszedł wóz i otworzył mu drzwi. Pavel Young wysiadł, a w ślad za nim zrobił to jego brat Stefan, trzymający pod pachą kasetę z pistoletami. Był równie milczący jak przez całą drogę i Pavel nie miał pojęcia, o czym tak naprawdę myślał. Nie powinien się nad tym zastanawiać, bo wszystko było bez znaczenia. Liczył się tylko strach przeradzający się we wszechobecne przerażenie. Czuł go prawie namacalnie, a mimo to jego umysł pracował niezwykle jasno i sprawnie, jakby usiłował ocaleć dzięki odseparowaniu się od tego, co dzieje się tu i teraz.

Był wietrzny, mokry i chłodny ranek. Nisko na niebie wisiały deszczowe, szare chmury — ich pokrywa zasłaniała górne piętra co wyższych wież Landing. Podmuchy wiatru szarpały odzienie i szeleściły liśćmi rosnących przy samym murze drzew, zdmuchując z nich krople deszczu. Cisza panowała jak na cmentarzu, toteż aż się wstrząsnął, słysząc nagle obcy głos:

— Dzień dobry, milordzie. Jestem sierżant MacClinton, asystentka arbitra, którym dziś jest porucznik Castellano. Porucznik Castellano przesyła wyrazy uszanowania i prosi, by udali się panowie za mną.

Earl North Hollow kiwnął głową w urywanym, nerwowym geście, nie odważając się zaufać własnemu głosowi. Sierżant była zgrabną, atrakcyjną kobietą o tym typie urody, który powodował u niego automatyczne spekulacje dotyczące umiejętności łóżkowych. Dziś jej widok wywoływał jedynie desperackie pragnienie przeżycia. Z największym trudem powstrzymał się, by nie błagać jej, by przegnała ten koszmar i go obudziła, mówiąc, że już wszystko będzie dobrze.

Przyjrzał się jej twarzy, szukając… czegoś. I znalazł — pod maską zawodowej neutralności kryła się pogarda i coś znacznie, ale to znacznie gorszego. MacClinton spoglądała na niego z kliniczną obojętnością, jak patrzy się na kogoś, kto już jest martwy, tylko jeszcze o tym nie wie i dlatego się rusza.

Pospiesznie odwrócił wzrok i przełknął ślinę. A potem wbrew swej woli ruszył za policjantką przez mokrą, klaszczącą pod stopami trawę. Wilgoć błyskawicznie dostała mu się do butów i jego przeklęty umysł zajął się myśleniem, że powinien wziąć wysokie buty do pół łydki, a nie spacerowe półbuciki, jakby za parę minut mogło to mieć jeszcze jakiekolwiek znaczenie. Chciało mu się wyć, więc tak silnie zacisnął zęby, że go szczęki rozbolały.

Niespodziewanie policjantka zatrzymała się i przerażenie omal go nie zadusiło, bowiem znalazł się twarzą w twarz z Honor Harrington.

Nawet na niego nie spojrzała i to właśnie w jakiś sposób było bardziej przerażające, niż gdyby wpatrywała się weń z nienawiścią. Stała obok tego całego pułkownika Ramireza, a wiatr targał kilka kosmyków jej włosów, które uciekły z krótkiego warkocza. Połyskujące na nich i na berecie krople wody sugerowały, że przybyła wcześniej i czekała dobrą chwilę. Widział jedynie lewy profil jej twarzy pozbawionej jakiegokolwiek wyrazu, gdy Castellano recytował bezużyteczną prośbę o pokojowe załatwienie sprawy. Potem zajął się sprawdzaniem broni, a następnie Ramirez i Stefan na jego rozkaz załadowali magazynki pistoletów Do każdego włożyli zgodnie z Kodeksem Dreyfusa po pięć naboi. Im dłużej obserwował skupiony, obojętny spokój przeciwniczki, tym większe czuł przerażenie. Jej pewność siebie ściskała mu serce stalową obręczą, wspomagając paraliżującą panikę.

Zniszczyła go, a za parę chwil dokończy dzieła ostatecznie i definitywnie. Jego wieloletnie wysiłki, by ją ukarać, złamać czy upokorzyć, spełzły na niczym. A nawet gorzej, bo to ona zniszczyła jego, doprowadzając do tego zawstydzającego końca po dniach hańby i agonii. Nie dość, że go przeraziła, to spowodowała, że uświadomił sobie, że jest przerażony, i ujawniła tę prawdę wszystkim. I zmusiła go, by żył z tym przerażeniem, budząc się noc w noc z krzykiem w mokrej od potu pościeli.

Nagły przypływ nienawiści zastąpił częściowo przerażenie, zmieniając je w zwykły strach i likwidując paraliż. Ale pogłębiając panikę, bo tym wyraźniej zdał sobie sprawę z nieuchronności tego, co go czeka. Zaczął się pocić oleistymi kroplami i nagle zrobiło mu się zimno. Pistolet ciążył mu w dłoni niczym kotwica, a palce lewej ręki były tak zdrętwiałe, że omal nie wypuścił podawanego przez Stefana magazynka.

— Lady Harrington, proszę załadować!

Okrągłymi i wytrzeszczonymi oczyma obserwował, jak płynnym gestem wsunęła magazynek w kolbę i przybiła z gracją, zupełnie jakby występowała w balecie.

— Lordzie North Hollow, proszę załadować!

Magazynek nagle ożył, próbując wyśliznąć mu się ze spoconych palców, i chwilę trwało, nim udało mu się wepchnąć go na miejsce. Zaczerwienił się przy tym, świadom upokorzenia. Castellano beznamiętnie czekał, aż dokończy tę prostą czynność. Obserwujący go dotąd pogardliwie Ramirez dotknął ramienia Honor, skinął jej głową i odszedł. Stefan zamknął kasetę i cofnął się z miną, która miała oznaczać, że zastrzelenie go nie zakończy bynajmniej całej sprawy. I w tym właśnie momencie czekający na choćby jeden gest zrozumienia z jego strony Pavel dostrzegł fałsz i pustkę panujące od dawna w jego rodzinie. Bezsens, pychę i arogancję powodujące łącznie, że bratu nawet przez myśl nie przeszło, ile taki ostatni w życiu kontakt fizyczny by dla niego znaczył.

Świadomość ta przeminęła równie błyskawicznie, jak się pojawiła, ale wystarczyła, by wzbudzić świeżą falę nienawiści do sprawczyni tego wszystkiego, która jeszcze i to mu uzmysłowiła. Zupełnie jakby jego własny umysł zdecydowany był zadać mu ostateczny cios — dać świadomość, że nawet jeśli ją zabije, ona i tak wygra. W przeciwieństwie do niego bowiem osiągnęła coś i pozostawiła coś po sobie, jak choćby tych, którzy będą wspominać ją z szacunkiem. A on pozostawił po sobie jedynie pamięć niesławy, hańby i pogardy, od których lepsze byłoby wieczne zapomnienie.

— Proszę zająć miejsca! — polecił Castellano.

Young z trudem odwrócił się plecami do Harrington, czując jej bliskość tak, jak czuje się bliskość źródła ciepła. Desperacko przełykał raz za razem ślinę, gorączkowo próbując zwalczyć nudności.

— Zgodziliście się pojedynkować według zasad Kodeksu Dreyfusa — oznajmił porucznik Castellano. — Na komendę: „Marsz” każde z was przejdzie trzydzieści kroków. Na komendę: „Stój” zatrzymacie się natychmiast, czekając komendy: „Obrót”. Po jej usłyszeniu odwrócicie się twarzami do siebie i każde z was wystrzeli jeden pocisk. Jeżeli nikt nie zostanie postrzelony, opuścicie broń i pozostaniecie na miejscu, a ja spytam, czy strony uznają, że sprawa została honorowo załatwiona. Jeśli któreś z was powie „tak”, pojedynek zostanie zakończony. Jeżeli obie odpowiedzi będą negatywne, każde z was po komendzie: „Marsz” zrobi dwa kroki do przodu i poczeka na komendę: „Ognia”. Wówczas każde z was ma prawo wystrzelić jeden i tylko jeden pocisk. Cała procedura pytań, odpowiedzi i kroków będzie powtarzana tak długo, aż któreś z was uzna sprawę za honorowo załatwioną, zostanie ranne albo obojgu nie skończy się amunicja. Czy pan zrozumiał, lordzie Young?

— Zz… — Young odchrząknął. — Zrozumiałem.

Castellano skinął głową.

— Lady Harrington?

— Tak. — Powiedziała to niegłośno, ale wyraźnie i bez cienia paniki.

North Hollow miał ochotę otrzeć spocone czoło.

— Proszę przeładować broń!

Young skrzywił się, słysząc za plecami metaliczny szczęk. Zamek jego pistoletu stawił złośliwy opór spoconym palcom i wyśliznął mu się dwukrotnie. Dopiero za trzecim razem udało mu się wprowadzić nabój do komory. Opuścił broń, czując, jak policzki płoną mu z upokorzenia.

— Marsz! — polecił Castellano.

Earl North Hollow zamknął oczy, wyprostował się na ile mógł i zrobił pierwszy krok, czując, jak ogarnia go przerażenie.

Jeden strzał. To było wszystko, co musiał przetrwać, nim będzie mógł uznać sprawę za załatwioną „honorowo” i uciec. Tylko jeden strzał z sześćdziesięciu kroków… Z takiej odległości suka musi chybić!

Drugi krok… zimne stopy w mokrych półbutach… śmierdząca wilgocią ziemia mlaszcząca pod stopami… wiatr próbujący rozwiać zlepione potem włosy… i scena śmierci Denvera Summervale’a przed oczyma…

Trzeci krok… Summervale podskakujący po pierwszym trafieniu… łatwość, z jaką Harrington wpakowała w niego pocisk po pocisku, aż po ostatnim jego głowa eksplodowała… przerażenie dławiące gardło… I pewność: ona nie chybi!… Ani z sześćdziesięciu kroków, ani z sześciuset… Była demonem z piekła rodem… potworem, którego jedynym celem było zniszczenie go… nie miała prawa… nie mogła… i nie zawiedzie.

Czwarty krok… poczuł, że przechyla się w prawo — pistolet ciążył mu niewiarygodnie… zamrugał gwałtownie, próbując rozgonić mgłę przesłaniającą oczy… z trudem wziął kolejny oddech.

Piąty krok…

Szósty…

Siódmy… z każdym rosło przerażenie, mącąc dotychczasową jasność galopujących myśli… przygniatające go i dławiące… usłyszał cichy, niekończący się skowyt i dopiero po chwili dotarło do niego, że to on wyje… i coś w nim pękło.

Honor czuła go za plecami — na szczęście coraz słabiej, w miarę jak rosła dzieląca ich odległość. Uparcie wpatrywała się w jeden punkt na horyzoncie, ignorując ponownie masowo obecnych dziennikarzy i reporterów skulonych z powodu ostrego wiatru za swoim sprzętem. Była skoncentrowana na osiągnięciu celu bardziej niż kiedykolwiek w życiu. Bardziej niż podczas pojedynku z Summervale’em. Powód był prosty — miała tylko jedną szansę, więc strzał musiał być doskonały. Żadnego strzelania z biodra — zrównoważony obrót, broń do oka, starannie wycelować i łagodnie ściągnąć spust. Musiała pamiętać, by nie pośliznąć się na mokrej trawie, i musiała zgrać muszkę ze szczerbinką oraz wypuścić powietrze, nim zacznie naciskać…

— Padnij!

Tylko jedna osoba mogła wydać taki rozkaz tym tonem i w tej sytuacji. I tylko z jednego powodu. Ten rozkazujący ton słyszała dotąd tylko raz, ale w warunkach, które wyrobiły w niej odruch posłuszeństwa. Nie zastanawiając się więc, nie protestując i nie rozglądając, wykonała rozkaz, padając w prawo, by zejść z linii ognia. Zrobiła to, nim dotarł do niej huk wystrzału.

Poczuła uderzenie w lewe ramię, a w następnym ułamku sekundy miejsce uderzenia eksplodowało bólem. Czerwona fontanna spryskała półkoliście trawę przed nią. Z tyłu rozległ się huk drugiego wystrzału i coś gwizdnęło jej koło ucha. Kolejny huk i dotknęła ziemi, co wywołało kolejną falę bólu. Przetoczyła się w lewo przy wtórze następnych dwóch wystrzałów, zagryzając wargi, żeby nie zawyć z bólu, gdy zranione ramię zetknęło się z ziemią. Teraz zaprocentowało trzydzieści pięć standardowych lat treningu w sztukach walki — sama nie wiedziała, jak znalazła się na nogach.

Pavel Young stał twarzą do niej mniej niż dwadzieścia metrów z pistoletem w drżącej, wyprostowanej prawicy. Wiatr zaczynał rozwiewać otaczającą go chmurę prochowego dymu. Z jej ramienia lała się krew, a w ranie widać było odłamki strzaskanej kości. Lewa ręka zwisała bezwładnie, stanowiąc źródło pulsującego bólu. A mimo to jej umysł był jasny i czysty niczym zamarznięty kryształ.

Kątem oka dostrzegła rozwścieczonego porucznika Castellano składającego się do strzału. Istniała tylko jedna kara za takie złamanie zasad pojedynku i arbiter miał ją właśnie Youngowi wymierzyć. Spóźnił się o sekundę, gdyż sparaliżowały go szok i niedowierzanie — podobnie haniebnego zachowania łamiącego wszystkie reguły pojedynku nie był świadkiem nigdy dotąd. Zdaniem Honor poruszał się niezwykle wolno. Wszystko zresztą wyglądało jakby na zwolnionych obrotach, niczym we śnie. Poza jej własną ręką — ta jakimś cudem znalazła się wyprostowana przed jej twarzą, a pistolet stanowił jej przedłużenie.

Young wpatrywał się w nią wytrzeszczonymi oczyma, w których płonęło szaleństwo, nadal ściskając broń w wyciągniętej dłoni. Nacisnęła spust i na jego piersi wykwitła czerwona róża. Płynnym ruchem zamortyzowała odrzut i opuściła broń, celując ponownie. I nacisnęła spust drugi raz. A potem trzeci… Czwartego razu nie było, gdyż zawył wreszcie pulser porucznika. Klatka piersiowa Younga eksplodowała fontanną krwi. Lecz wtedy był już martwy; gdy dosięgły go pociski kaliber 10mm trafiły go tak blisko siebie, że otwory wlotowe można by zakryć dziecięcą dłonią. Wszystkie trzy utkwiły w celu, zmieniając jego serce w poszarpane szczątki.



ZAKOŃCZENIE

Honor Harrington rozejrzała się po kabinie kapitańskiej krążownika liniowego Jej Królewskiej Mości Nike, która już nie była jej kabiną. James MacGuiness kończył właśnie demontaż modułu ratunkowego Nimitza. Prawie wszystkie jej rzeczy zostały już zabrane — obok przeszedł Jamie Candless z dokładnie zapiętym pojemnikiem, w którym znajdowały się jej mundury. W korytarzu przy drzwiach czekali Andrew LaFollet i Simon Mattingly, a na oparciu fotela siedział Nimitz, przypominając od czasu do czasu o swoim istnieniu cichymi bleeknięciami.

Spojrzała na niego i spróbowała się uśmiechnąć, ale niezbyt jej się to udało. Podrapała go więc wskazującym palcem za uszami. Uniósł się, łapiąc się jedną chwytną łapą kurtki dla utrzymania równowagi, a drugą niezwykle łagodnie dotknął jej policzka. Czuła jego troskę, ale pierwszy raz nie mogła zdobyć się na zapewnienie, że wszystko będzie dobrze.

Odruchowo spróbowała poruszyć unieruchomionym ramieniem i skrzywiła się, gdy przeszył je ból w nagrodę za zapominalstwo.

Miała szczęście, choć trudno było o tym przekonać Nimitza. Wiedział o wszystkim, zanim znalazła się na pokładzie, i prawie udało mu się wydrapać dziurę w drzwiach do izby chorych. Kiedy go wpuszczono do wnętrza, usiadł tuż przy granicy sterylnego pola i mruczał przez cały czas, gdy Fritz Montoya składał i naprawiał jej ramię. Kula strzaskała staw barkowy, o milimetry mijając arterię, toteż nie mógł wykorzystać oryginalnych części, bo zbyt wielu ich brakowało. Przyspieszone leczenie było doskonałym wynalazkiem, ale najpierw musiał odbudować staw i uzupełnić brakujące elementy ramienia. Po jego minie widać było, że nie pochwala tego, co zmuszony jest robić.

Honor nie martwiła się ramieniem — jak wiedziała z bolesnych doświadczeń, znajdowała się w rękach doskonałego fachowca, a rana w dodatku należała do typowych i wcale nie najgroźniejszych, z jakimi Montoya miał do czynienia. Gorsze były inne rany, których żaden doktor nie był w stanie wyleczyć…

Przygryzła wargę, spoglądając na zwykły czarny beret leżący na blacie biurka, będący widocznym świadectwem amputacji przeszłości.

Nie żałowała tego, co zrobiła, a cenę znała już wcześniej. Uznała, że warto ją zapłacić, i nadal była o tym przekonana. Tylko bolało ją to bardziej niż sądziła że będzie. Nie obchodził jej wynik głosowania wykluczający ją z Izby Lordów czy grupa dziennikarzy próbujących oskarżyć ją o brutalność, bo zastrzeliła przeciwnika, który już nie miał amunicji, czyli według durniów „bezbronnego”. Ich Lordowskie Moście mogli się udusić w swoim kołtuńskim i zakłamanym gronie — i tak nie chciała mieć z nimi do czynienia. A Young był trupem w momencie, w którym pierwszy raz strzelił jej w plecy. W świetle prawa nie miało znaczenia, czy wyrok wykonał porucznik Castellano, czy ona, ale dla niej była to istotna różnica.

Spodziewała się, że jego śmierć sprawi jej przyjemność, ale tak się nie stało. Zimną, bezlitosną i pełną satysfakcję, owszem, czuła ulgę, że wreszcie sprawiedliwości stało się zadość i że zakończyła coś, co ciągnęło się przez lata. Musiała to zrobić, bowiem było to słuszne i właściwe, ale nie było w tym przyjemności. Uczyniła co musiała, a teraz przyszłość rozciągała się przed nią pusta i pozbawiona nadziei.

W pewnym sensie Young wygrał — zabrał jej Paula i zmusił, by poświęciła karierę, którą budowała trzydzieści standardowych lat. Odebrał jej radość robienia jedynej rzeczy we wszechświecie, do której była stworzona — dowodzenia okrętem Jej Królewskiej Mości.

Westchnęła, widząc, że MacGuiness skończył. Dwaj członkowie załogi założyli na moduł kołnierz antygrawitacyjny i wynieśli go ostrożnie na korytarz. Do kabiny wszedł LaFollet, przyjrzał się jej uważnie i spytał:

— Jest pani gotowa, milady?

Skinęła głową potwierdzająco.

— Mac? — spytała.

— Oczywiście, ma’am.

MacGuiness pochylił się i otworzył ramiona, a Nimitz wskoczył w jego objęcia i szybciutko wspiął się na wypchane prawe ramię jego kurtki mundurowej. Honor nie mogła go nosić do chwili zupełnego zagojenia rany, bo był zbyt ciężki. Dla urodzonego na Manticore MacGuinessa też był zresztą sporym ciężarem, ale steward wyprostował się z dziwną dumą, niosąc treecata na ramieniu. Uniósł dłoń i Nimitz podstawił mu łeb do pogłaskania, tak jak robił to zawsze, gdy usadowił się na jej ramieniu, po czym usiadł wyprostowany, nie spuszczając ślepiów ze swego człowieka.

Spoglądała nań przez moment, po czym wzięła czarny beret, stanęła przed lustrem i jedną ręką założyła go starannie. Przyjrzała się efektowi, zdeterminowana udać się na wygnanie ubrana zgodnie z przepisami mundurowymi i odwróciła się do pozostałych.

— Prowadź, Andrew — poleciła i człowiek, który w ciągu ostatnich kilku dni dwukrotnie uratował jej życie, wyszedł na korytarz.

A po sekundzie wyprostował się na baczność, widząc wychodzącego zza zakrętu barczystego oficera ledwie o centymetr niższego od Honor w mundurze Royal Manticoran Navy. Ona sama na widok przybysza znieruchomiała krok za progiem.

— Damo Honor — powiedział cicho Hamish Alexander.

— Panie admirale.

Poczuła, że pieką ją oczy, i przygryzła wargę. Miała nadzieję uniknąć tego spotkania — dlatego nie odebrała dwóch połączeń. Była zła na siebie, ale nie miała ochoty rozmawiać z jedyną osobą, która próbowała uratować ją przed nią samą. Wspomnienia były zbyt świeże i bolesne a w dodatku dopiero w ciągu ostatnich tygodni zdała sobie sprawę, jak wielkie było jego osobiste zainteresowanie jej losem. Myśl, że mógłby sądzić, że zawiodła, kończąc karierę w ten sposób, była zbyt przykra, by w tej chwili mogła stawić jej czoło.

— Mogę z panią prywatnie porozmawiać, damo Honor? — spytał tak miękko, że dopiero po sekundzie zrozumiała, że była to prośba, nie rozkaz.

Miała ochotę wymówić się brakiem czasu i już otwierała usta, ale nie powiedziała tego. Uświadomiła sobie, że przecież musiał zrozumieć, że nie chce z nim rozmawiać, a mimo to zjawił się osobiście. Była mu winna choćby taką uprzejmość jak rozmowa, której najwyraźniej pragnął.

— Oczywiście, milordzie — powiedziała pozbawionym emocji głosem i dodała, spoglądając na LaFolleta: — Poczekajcie tu na mnie, proszę.

LaFollet skinął głową i obaj z MacGuinessem stanęli przy drzwiach kabiny. Honor zamknęła je za admirałem i odwróciła się, doskonale wiedząc, że jej twarz jest niczego nie wyrażającą maską. Hamish Alexander rozejrzał się po opróżnionej kabinie, nie ukrywając, że czuje się nieswojo, odchrząknął i spytał wreszcie:

— Zdecydowała już pani, dokąd się uda?

— Wracam na Grayson — odparła, jakby było to coś najnaturalniejszego na świecie, gładząc odruchowo prawą dłonią rękaw kapitańskiego munduru.

Nadal miała prawo go nosić, podobnie jak miała prawo zabrać ze sobą MacGuinessa, choć naturalnie nie zrobiłaby tego, gdyby poprosił. Nie zdołali usunąć jej ze służby mimo usilnych prób i rozdmuchanego „skandalu”. Admiralicja przysłała jej za to list, w którym „z żalem informowała, że Ich Lordowskie Moście nie są obecnie w stanie znaleźć dla niej okrętu, którym mogłaby dowodzić”.

Skoro nie to nie — była na połowie pensji, bez szans na bojowy przydział i sama się sobie dziwiła, że nie zakończyła tego wszystkiego, składając rezygnację.

— Grayson — mruknął. — To dobrze. Potrzebuje pani zmiany otoczenia, zmiany perspektywy.

— Udaję się na Grayson, ponieważ tam mogę przynajmniej robić coś pożytecznego i mnie szanują i oceniają na podstawie tego, co robię, a nie co się komuś wydaje, że powinnam robić. A zmiana perspektywy przydałaby się innym, dla których „sprawiedliwość” to puste słowo — warknęła, nie próbując ukryć żalu i goryczy.

Odwrócił się do niej, nie mówiąc słowa — stała dumna i wyprostowana, ale równocześnie dziwnie bezbronna w kabinie, do opuszczenia której została zmuszona.

— Miał pan rację, milordzie — dodała chrapliwie. — Ostrzegł mnie pan, jak to się skończy… wiem, że rozczarowałam pana i zawiodłam pańskie oczekiwania, sir. I… żałuję… nie tego co zrobiłam, bo postąpiłabym tak ponownie, ale tego że pana rozczarowałam.

— Więc niech pani przestanie — powiedział cicho i dodał, widząc jej zaskoczenie. — Zna pani prawdziwy powód wściekłości, która mnie ogarnęła, gdy odmówiła pani wykonania mego nielegalnego rozkazu.

— Wiedział pan, że w ten sposób zrujnuję karierę — odparła, czując w gardle dziwny ucisk.

— Pierdoły! — prychnął.

Drgnęła zaskoczona, nie potrafiąc do końca ukryć bólu.

— Co się stało? — spytał łagodniej.

Potrząsnęła głową i odetchnęła głęboko.

— Admirał… admirał Courvosier zawsze tak reagował, kiedy udzieliłam złej odpowiedzi — wyjaśniła cicho.

— Doprawdy? — White Haven uśmiechnął się złośliwie i położył delikatnie dłoń na jej zdrowym ramieniu. — Na moje głupoty też tak reagował… Był dobrym człowiekiem, Honor… Doskonałym nauczycielem i jeszcze lepszym przyjacielem. I nigdy się nie mylił w jednej sprawie: zawsze bezbłędnie rozpoznawał wybitne osobowości… myślę, nie, jestem pewien… że byłby teraz z ciebie dumny bardziej niż kiedykolwiek dotąd.

Mówiąc to ostatnie zdanie, spojrzał jej prosto w oczy.

— Dumny, sir?! — Tym razem jej głos się załamał, a pod powiekami pojawiły się łzy, więc zamrugała gwałtownie.

— Dumny. Wściekłem się wtedy na ciebie dlatego, że przypomniałaś mi o podstawowej zasadzie dowodzenia, o której zapomniałem: nigdy nie wydawać rozkazu, o którym wie się, że nie może zostać wykonany. Świadomość, że był to bezprawny rozkaz, jedynie zwiększyła mój gniew, a wyładowałem się na tobie. I dlatego musiałem się z tobą zobaczyć… żeby ci to powiedzieć… i żeby cię przeprosić.

— Przeprosić?! — Wpatrzyła się w niego, niczego nie rozumiejąc.

— Postąpiłaś właściwie. Teraz za to obrywasz, ale tak właśnie powinien postąpić każdy uczciwy człowiek i królewski oficer. Poza tym nie mogłaś postąpić inaczej: była to jedyna rzecz, jaką mogłaś zrobić i pozostać sobą. A byłoby niepowetowaną stratą dla wszystkich, którzy cię znają, gdybyś przestała być sobą. Nigdy w to nie zwątp. I nigdy nie pozwól wszarzom obgryzającym ci obcasy przekonać siebie, że jest inaczej albo że będzie inaczej.

— To taka pogawędka umoralniająca dla podtrzymania ducha, gdy już się wszystko zawaliło, sir? Coś w stylu: „Bóg, Honor i Ojczyzna” na prywatnie?

Sama była zaskoczona własnym cynizmem, ale nim zdążyła powiedzieć coś jeszcze, White Haven potrząsnął przecząco głową.

— Nie. To prawda, choć możesz w tej chwili w nią nie uwierzyć. Nie ty pierwsza znalazłaś się na połowie pensji i bez przydziału. Sam byłem nie raz w podobnej sytuacji, ale nigdy z tak dobrego powodu. Ta wojna potrwa długo, bo wkrótce opór wroga zacznie krzepnąć, a nadal ma on nad nami przewagę tonażu i siły ognia. Zanim Ludowa Marynarka zdoła nas powstrzymać, zajmiemy jeszcze sporo ich systemów, ale potem nastąpi usztywnienie frontu. Każda ze stron będzie szukała nowego sposobu uzyskania przewagi i sądzę, że znajdziemy taki sposób, ale to będzie wymagało czasu. Jak mi kiedyś przy podobnej okazji powiedział Raoul: „To także przeminie”. Potrzebujemy cię, kapitan Harrington. Ja o tym wiem, Admiralicja o tym wie i Jej Wysokość o tym wie. A przyjdzie taki dzień, że wszyscy będą to wiedzieć.

Poczuła jak drżą jej wargi — bardzo chciała mu wierzyć i bała się, że jeśli to zrobi, przyniesie jej to jeszcze więcej bólu. White Haven uścisnął jej ramię i dodał:

— Leć na Grayson, Honor. Zalecz rany i nie przejmuj się bandą utytułowanych dupków. Nie zasłużyłaś na to, ale nikt nie twierdzi, że życie jest uczciwe. I nie traktuj tego jako końca wszystkiego. Z czasem resztki rozsądku albo czysta konieczność zmuszą Izbę Lordów do zmiany stanowiska. A wówczas, lady Harrington, powróci pani do domu, prosto na pokład własnego okrętu.

— Pan nie… Pan to mówi poważnie, sir? — spytała, patrząc mu w oczy i chcąc uczciwej odpowiedzi.

— Jak najpoważniej. To może trochę potrwać, ale tak się musi zakończyć. A kiedy tak się stanie, powitam cię z radością pod swoimi rozkazami: zawsze, wszędzie i do każdego zadania.

Poczuła, że się uśmiecha — niepewnie i słabo, ale był to pierwszy uśmiech od dnia zastrzelenia Younga. Hamish Alexander dostrzegł go i uśmiechnął się z aprobatą. A potem puścił jej ramię i cofnął się o krok.

— Dziękuję, sir — powiedziała cicho.

— Proszę mi nie dziękować, damo Honor. Proszę robić, co uzna pani za właściwe, i patrzeć w oczy każdemu wszarzowi, który ośmieli się krzywo na panią spojrzeć. Słyszała pani?

— Aye, aye, sir!

Zamrugała znów dziwnie wilgotnymi oczami, skinęła mu głową i odwróciła się ku drzwiom.

A Hamish Alexander bez słowa obserwował, jak wychodzi z kabiny i z podniesioną głową idzie pomiędzy Andrew LaFolletem i Jamesem MacGuinessem w dół korytarza.
