

Ciszę, w jakiej dziedziczny prezydent Ludowej Republiki Haven przyglądał się członkom swego gabinetu, podkreślało tykanie antycznego zegara. Czując jego spojrzenie, sekretarz skarbu opuścił wzrok, natomiast sekretarz wojny i jej umundurowani podwładni ani drgnęli.

— Mówi pan poważnie? — spytał ostro Harris.

— Obawiam się, że tak — sekretarz skarbu Frankel byt wyraźnie nieszczęśliwy, ale zmusił się do spojrzenia pytającemu w oczy. — Ostatnie trzy kwartały potwierdzają wcześniejsze przewidywania. Wszystko przez budżet marynarki: nie możemy nadal w takim tempie zwiększać liczby okrętów bez…

— Jeśli nie będziemy jej zwiększać, nieszczęście spotka nas na naszą własną prośbę — przerwała mu ostro Elaine Dumarest. — Jedziemy na neotygrysie: na co najmniej jednej trzeciej okupowanych planet istnieją grupy dążące do odzyskania niepodległości, a wszyscy, z którymi graniczymy, zbroją się na wyścigi. Jeśli nie będziemy wystarczająco silni, ktoś nas zaatakuje: to wyłącznie kwestia czasu.

— Sądzę, że przesadzasz, Elaine — sekretarz spraw zagranicznych Ronald Bergren potarł cieniutki wąsik. Naturalnie, że się zbroją; sam bym tak robił na ich miejscu. Ale nikt nie jest wystarczająco potężny, by nas zaatakować.

— W tej chwili nie — zgodził się admirał Parnell. — Natomiast jeśli wybuchnie duża rewolta albo większość naszych sił zostanie związana w jednym rejonie, część naszych sąsiadów da się skusić do krótkich wojen, na których my ucierpimy, nie oni. Dlatego potrzebujemy nowych okrętów. Poza tym, z całym szacunkiem, panie Frankel, ale to nie budżet floty opróżnia skarbiec, tylko podwyżki Podstawowego Stypendium Życiowego. Musimy w końcu powiedzieć jasno Dolistom, że każda beczka ma dno, i przestać marnować pieniądze, choćby przez jakiś czas, by stanąć z powrotem na nogach. Gdybyśmy choć przez parę lat przestali płacić za nic tym darmozjadom…

— Doskonały pomysł! — warknął Frankel. — Kiedy dotrze do pana brutalna prawda: jedynie podwyżki Stypendium utrzymują tłuszczę w ryzach! Popierają wojnę, bo to podnosi ich standard życia, a jeśli ten standard nie będzie podwyższany…

— Dość! — Harris rąbnął pięścią w stół i poczekał, aż cisza w pomieszczeniu stanie się męcząca, nim westchnął i dodał: — Wyzwiskami i szukaniem winnych niczego nie osiągniemy. Spójrzmy prawdzie w oczy: plan doktora Quesane’a nie okazał się rozwiązaniem, na które liczyliśmy.

— Nie mogę się z tym zgodzić, panie prezydencie — zaprotestowała Dumarest. — Plan był dobry, a teraz po prostu nie mamy wyboru. Powodem kłopotów stało się to, że nie potrafiliśmy osiągnąć odpowiednich zysków albo obniżyć niezbędnych kosztów.

— Bo jest granica tego, co można wycisnąć z planetarnej gospodarki — burknął Frankel. — A bez dodatkowych wpływów nie jesteśmy w stanie utrzymać podwyżek Doli i zapewnić odpowiedniego rozwoju sił militarnych, by utrzymać to, co zdobyliśmy.

— Ile mamy czasu? — spytał zwięźle Harris.

— Dokładnie nie sposób tego określić. Przez jakiś czas zdołam jeszcze łatać dziury i udawać, że wszystko jest w porządku, ale już żyjemy na kredyt, a sytuacja będzie się jedynie pogarszać, jeśli nie znajdziemy nowego źródła dużych dochodów. Szkoda, że większość systemów, które zdobyliśmy, znajdowała się w niewiele lepszej sytuacji ekonomicznej niż my.

— Elaine, jesteś pewna, że nie możemy zredukować wydatków na flotę? — spytał Harris.

— Jeśli nie chcemy się znaleźć w poważnym niebezpieczeństwie, to nie, panie prezydencie. Admirał Parnell trafnie przedstawił reakcję naszych sąsiadów na osłabienie naszego potencjału militarnego. — Zapytana uśmiechnęła się niewesoło. — Sądzę, że sami ich tego nauczyliśmy.

— Może — przyznał Parnell. — Jest na to prosty sposób: podbić ich teraz. Jeśli wyeliminujemy wszystkie zagrożenia na granicach, będziemy mogli zredukować zadania floty do utrzymania porządku, a wtedy nie będzie konieczna jej rozbudowa.

— Jezu! — jęknął Bergren. — Najpierw nam pan mówi, że nie możemy utrzymać tego, co mamy, jeśli nie będziemy nadal wydawali na zbrojenia, na co nas nie stać, a teraz dla oszczędności chce pan rozpętać nową serię wojen! I jak tu pojąć wojskową logikę?!

— Moment, Ron — uspokoił go Harris i przekrzywił głowę, przyglądając się oficerowi. — Mógłby nam pan to wyjaśnić, admirale? I czy to się może udać?

— Sądzę, że tak — Parnell uaktywnił holomapę i nad stołem pojawił się obraz najbliższej części galaktyki ze sferą przedstawiającą Haven w północnowschodnim kwadrancie i zgrupowaniami żółtych oraz czerwonych systemów gwiezdnych na południu i zachodzie. — Problem największy stanowi czas, bowiem najbliższym wielosystemowym państwem jest Imperium Andermańskie. Wokół naszych granic znajdują się jednosystemowe państwa, które możemy pokonać przy pomocy pojedynczych zespołów uderzeniowych, nieważne, jak by się zbroiły. Natomiast jeśli damy im szansę, zdążą się zorganizować w sojusz i wówczas staną się naprawdę groźnym przeciwnikiem.

— A Manticore? — spytał po chwili namysłu Harris, wskazując jedyny ciemnoczerwony punkt na mapie.

— Jedyny groźny przeciwnik i jedyna niewiadoma — odparł Parnell. — Gwiezdne Królestwo jest wystarczająco silne, by z nami skutecznie walczyć, jeśli jego władze będą miały dość zdecydowania, by podjąć walkę.

— Dlaczego w takim razie go nie ominiemy albo nie zostawimy na koniec? — spytał Bergren. — Istnieje w nim tyle partii z tak różnymi pomysłami, jak nas traktować… Nie możemy najpierw zająć się łatwiejszymi łupami?

— Nie, bo to by znacznie pogorszyło naszą sytuację — zaprotestował Frankel, naciskając guzik przed sobą, i dwie trzecie żółtych światełek holomapy zmieniło się na zielonkawoszare. — To systemy, których gospodarki są prawie w tak złym stanie jak nasza. Żeby je podbić, musimy ponieść koszty, a podboje nie przyniosą dochodów. W przypadku pozostałych w praktyce wyjdziemy na zero. Systemy, które opłaca się zdobyć, leżą dalej na południe w kierunku Erewhon Junction albo na zachodzie w Konfederacji Silesiańskiej.

— To dlaczego zawracamy sobie głowę nieopłacalnymi zdobyczami, zamiast uderzyć na południe czy zachód i podbić te obszary, które przyniosą zyski? — spytał Harris.

— Dlatego, że Erewhon należy do Ligi Solarnej, panie prezydencie, i ekspansja na południe mogłaby przekonać Ligę, że zagrażamy jej terenom, a to byłoby nader niekorzystne — wyjaśniła Dumarest, a zebrani w milczeniu przytaknęli.

Liga Solarna była najsilniejsza ekonomicznie — najbogatsza i najbardziej technicznie zaawansowana w całej znanej galaktyce. Natomiast jej polityka zagraniczna, wsparta imponującym arsenałem militarnym, stanowiła efekt tylu kompromisów, że w praktyce nie istniała. Nikt z obecnych nie miał cienia ochoty zirytować śpiącego giganta na tyle, by doprowadzić do wykształcenia takiej polityki skierowanej przeciwko Ludowej Republice Haven.

— Południe odpada — powtórzyła Dumarest. — A jeśli ruszymy na zachód, wywołamy konflikt z Gwiezdnym Królestwem Manticore.

— Jakim cudem?! — zdziwił się Frankel. — Możemy podbić Silesię, nie podlatując bliżej niż na sto lat świetlnych od Manticore, która leży z boku.

— Tak?! — prychnął Parnell. — A Manticore Junction? Terminal Basilisk znajduje się prawie dokładnie na najkrótszej drodze stąd do Silesii. Praktycznie musielibyśmy go zająć, by zabezpieczyć sobie skrzydło, a nawet gdybyśmy tego nie zrobili, Royal Manticoran Navy potraktuje naszą obecność przy swej północnej granicy jako zagrożenie. Nie będą mieli innego wyjścia jak spróbować nas powstrzymać.

— A nie można byłoby dogadać się z kimś w Królestwie? — Frankel spojrzał na Bergrena.

— Partia Liberalna na Manticore w sprawie polityki zagranicznej nie potrafi od lat znaleźć własnej dupy i to oburącz — sekretarz spraw zagranicznych skrzywił się pogardliwie. — Z Postępową moglibyśmy dojść do porozumienia, ale to nie ona jest przy władzy, a sprawujący ją centryści i lojaliści nienawidzą nas prawie tak bardzo jak Elżbieta III. Nawet gdyby liberałom i postępowcom udało się przejąć władzę w rządzie, Korona nigdy nie będzie z nami negocjować.

— Hmm — Frankel przygryzł wargę i westchnął. — Szkoda… A sytuację pogarsza jeszcze fakt, że nasza sytuacja dewizowa nie jest dobra, oględnie mówiąc, a trzy czwarte naszego handlu zagranicznego idzie właśnie przez Manticore Junction. Gdyby ją zamknęli dla naszych statków, oznaczałoby to dodatkowe miesiące tranzytu i dodatkowe koszty…

— To akurat nie jest najgorsze — dodał Parnell ponuro. — Manticore Junction poprzez terminal Trevor Star daje Królewskiej Marynarce otwartą drogę prosto w sam środek Republiki.

— Ale gdybyśmy ich pokonali, Manticore Junction należałaby do nas — powiedziała cicho Dumarest. — Pomyślcie, jakie korzyści przyniosłoby to naszej gospodarce.

Frankel spojrzał na nią nagle rozjaśnionym wzrokiem — doskonale wiedział, że kontrola nad tą konkretną wormhole junction dawała Królestwu siedemdziesiąt osiem procent produktu systemowego układu Sol, uznawanego za najbogatszy — Harris zauważył jego minę i uśmiechnął się paskudnie.

— Zreasumujmy — odezwał się spokojnie. — Jesteśmy w tarapatach, bo musimy się rozrastać, by przetrwać, a Manticore stoi nam na drodze. Jeśli zdobędziemy ten system, nasza ekonomia otrzyma solidny zastrzyk, a więc sprawa jest jak najbardziej opłacalna. Problem w tym, co robimy.

— Czego byśmy nie chcieli zrobić z Królestwem, i tak musimy się zająć problemami na południowym zachodzie — Parnell wskazał zielonkawoszare światełka. — Poprawiłoby to naszą pozycję w przypadku konfliktu, ale rozsądniej byłoby najpierw rozprawić się z Królestwem, a potem z drobnicą.

— Zgoda — przytaknął Harris. — Ma pan jakiś pomysł, jak moglibyśmy to zrobić, admirale?

— Jeszcze nie do końca, panie prezydencie. Muszę się naradzić ze sztabem, ale wormhole junction to obosieczna broń i jeśli właściwie ją wykorzystać… — Parnell umilkł i dodał po chwili: — Mam pewien pomysł, ale muszę go skonsultować, zwłaszcza z wywiadem floty. W ciągu mniej więcej miesiąca jestem w stanie przedstawić panu raport, panie prezydencie. Czy taki termin jest do przyjęcia?

— Jak najbardziej, admirale. Jak najbardziej — odparł Harris i zakończył zebranie.



ROZDZIAŁ I

Futrzana kula spoczywająca dotąd nieruchomo na kolanach Honor Harrington drgnęła, gdy silniki promu umilkły, i wysunęła okrągłą głowę zwieńczoną parą spiczastych uszu. Treecat ziewnął, ukazując paszczę pełną delikatnych i ostrych jak igły ząbków i odwrócił głowę, przyglądając się Honor jasnozielonymi ślepiami.

— Bleek? — spytał.

— Sam jesteś bleek — uśmiechnęła się lekko, gładząc go po nasadzie nosa.

Treecat mrugnął i złapał ją delikatnie za nadgarstek czterema z sześciu łap. Cofnęła lekko rękę i futrzana kula rozwinęła się w sześćdziesiąt pięć centymetrów (nie licząc ogona) mruczącego z zadowolenia zwierzaka. Nimitz wsparł tylne łapy o jej stopy i silniej złapał nadgarstek, nie wysuwając jednak pazurów chwytnych łap. Każdy miał dobry centymetr długości i był niczym zakrzywiony lancet — Honor była kiedyś świadkiem, jak inny treecat rozszarpał twarz pewnego durnia grożącego jego człowiekowi, ale wiedziała, że jest bezpieczna. Pomijając sytuacje, kiedy zagrożona była ona lub on sam, szansa, iż Nimitz zaatakuje kogoś, była równie duża jak na to, ze zostanie jaroszem, co jak dotąd nie przytrafiło się żadnemu przedstawicielowi jego gatunku.

Uwolniła rękę i uniosła go, sadzając na ramieniu, co spotkało się z jeszcze entuzjastyczniejszym mruczeniem. Nimitz był weteranem w podróżach kosmicznych i doskonale wiedział, że ramiona są strefą zakazaną na pokładzie niewielkich jednostek w trakcie lotu, ale w każdych innych okolicznościach ramię przynależy treecatowi jako naturalne miejsce jego człowieka. Zawsze tam przesiadywały, odkąd pierwszy treecat adoptował pierwszego człowieka ponad pięćset standardowych lat temu. A Nimitz był tradycjonalistą. Położył płaską szczękę na czubku głowy Honor, wbijając pazury czterech łap w specjalnie wypchane ramię jej kurtki mundurowej i znieruchomiał. Mimo typowo kociego ciała — długiego i szczupłego — ważył prawie dziewięć kilogramów i to przy sile przyciągania jednego g. Honor była do tego jednak przyzwyczajona, zwłaszcza że Nimitz nauczył się balansować na jej ramieniu i nie przeszkadzał w ruchach, nawet gdy się pochylała, jak choćby teraz, po leżący na sąsiednim fotelu neseser. Była najstarszym rangą pasażerem na pokładzie do połowy zapełnionego promu, toteż zgodnie z tradycją siedziała najbliżej śluzy. Była to tradycja wywodząca się bardziej z praktyki niż z uprzejmości — najstarszy stopniem oficer zawsze ostatni wchodził na pokład, za to pierwszy go opuszczał.

Lekki wstrząs świadczył, iż prom znalazł się w uchwycie promieni ściągających liczącej siedemdziesiąt kilometrów Stacji Kosmicznej Jej Królewskiej Mości Hephaestus, będącej główną stocznią Royal Manticoran Navy. Nimitz westchnął z ulgą, a Honor stłumiła uśmiech i wstała, wygładzając mundur, który przekrzywił się nieco podczas siedzenia i umieszczania treecata na ramieniu. Ten rejon kurtki sprawdziła szczególnie uważnie, poprawiając też rękaw, tak by złoto-czerwona naszywka przedstawiająca ryczącą i gotową do ataku mantykorę znalazła się w prostej linii z naramiennikiem. Mityczny stwór o głowie lwa, skrzydłach nietoperza i ogonie skorpiona był godłem Królewskiej Marynarki od początku jej istnienia. Spod lewego naramiennika wyciągnęła beret i założyła go, delikatnie odsuwając łeb Nimitza. Był to biały beret przysługujący jedynie kapitanom okrętów i stanowiący marzenie każdego młodszego stopniem oficera. Kupiła go, gdy otrzymała dowództwo Hawkwinga, i tym razem, przesuwając go nieco na bakier, nie zdołała powstrzymać uśmiechu będącego jawnym naruszeniem zasady utrzymywania poważnego „zawodowego wyrazu twarzy”. Uważała, że ma do niego pełne prawo, to raz, a dwa, że i tak jest niezwykle opanowana, bo tak naprawdę miała ochotę tańczyć i śpiewać. To by dopiero zaszokowało pozostałych pasażerów promu!

Miała jednak prawie dwadzieścia cztery lata (ponad czterdzieści standardowych), a takie zachowanie uwłaczałoby powadze komandora RMN — nawet jeśli taż komandor miała właśnie objąć dowództwo swego pierwszego krążownika.

Stłumiła kolejny uśmiech, pławiąc się w poczuciu pełnego zadowolenia, i pomacała przód kurtki. Pod jej dłonią zaszeleścił archaiczny papier, wydając dziwnie podniecający dźwięk, więc zamknęła oczy, by w pełni się nim rozkoszować. Podobnie jak osiągnięciem tego, do czego tyle lat dążyła, nie szczędząc wysiłków.

Od dnia, w którym znalazła się w akademii na wyspie Saganami, minęło piętnaście lat (dwadzieścia pięć standardowych). Dwa i pół roku nauki, cztery lata pracy bez patrona czy zainteresowania dworu, by z chorążego awansować na porucznika, potem jedenaście miesięcy jako żaglomistrz na pokładzie fregaty HMS Osprey, aż w końcu dostała pierwsze dowództwo. Co prawda była to zaledwie wewnątrzsystemowa kanonierka o masie niecałych dziesięciu tysięcy ton, nie zasługująca nawet na nazwę, tylko na numer taktyczny, ale był to jej okręt i kochała go. Potem została oficerem taktycznym na superdreadnaughcie, zastępcą i wreszcie po kursie kapitańskim dostała dowództwo pierwszego prawdziwego (bo z hipernapędem) okrętu. Fakt: Hawkwing był starym niszczycielem, ale trzydzieści trzy miesiące spędzone w roli jego kapitana stanowiły czystą przyjemność ukoronowaną nagrodą floty za osiągnięcia taktyczne w czasie zeszłorocznych manewrów.

A teraz…

Kolejny lekki wstrząs oznaczający przycumowanie do stacji przerwał jej rozmyślania. Światełko nad włazem śluzy zmieniło barwę na zieloną, gdy ciśnienia się wyrównały. Właz z lekkim sykiem odsunął się i Honor weszła do śluzy łączącej jednostkę ze stacją.

Po jej przeciwnej stronie czekał technik obsługujący drzwi wewnętrzne. Na widok białego beretu i trzech złotych pasków na czarnym rękawie (zwanych galonami), a oznaczających pełnego komandora, wyprężył się na baczność. A raczej próbował, bo w płynnym przyjęciu postawy zasadniczej przeszkodziło mu zaskoczenie widokiem Nimitza. Gdy wreszcie znieruchomiał, odwrócił wzrok i zaczerwienił się, zły na samego siebie. Honor nie zwróciła na niego większej uwagi — przyzwyczaiła się już dawno do reakcji ludzi na widok treecata. Pochodziły z planety Sphinx, na której i ona się urodziła, i były strasznie wybredne w kwestii adopcji ludzi — zresztą jedynie niewielka część ich populacji to robiła. Z tych też powodów poza planetą widywano je niezbyt często, za to nie dawały się rozdzielić ze swymi wybrańcami, nawet jeśli ich ludzie decydowali się na karierę w kosmosie. Sto pięćdziesiąt lat temu Lordowie Admiralicji musieli ustąpić i zrobić wyjątek od żelaznej zasady „żadnych zwierząt na pokładzie”. Powody byty dwa. Treecaty miały inteligencję 0,83 w uniwersalnej skali, plasując się nieco ponad gremlinami z Beowulfa czy ziemskimi delfinami, a na dodatek posiadały zdolność empatii. Do teraz nikt nie wiedział, jak działa ich empatyczne łącze z osobą, ale próba rozdzielenia ich wywoływała ból, a na dobitkę już dawno ustalono, że wybrani przez treecaty okazywali się znacznie stabilniejsi psychicznie niż można byłoby sądzić. To był powód pierwszy. Powodem drugim było to, iż następczyni tronu, królewna Adrienne, podczas wizyty na planecie została adoptowana przez treecata. Kiedy dwanaście lat później królowa Adrienne wyraziła swe niezadowolenie z rozdzielania jej oficerów od adoptujących ich treecatów, Ich Lordowskie Moście nie mieli wyboru.

Honor cieszyła się z tego stanu rzeczy, żywiąc jednocześnie obawę, iż w akademii nie będzie miała czasu dla Nimitza, jako że liczący czterdzieści pięć miesięcy cykl szkolenia opracowano tak, by midszypmeni (i to bez treecatów) mieli mało czasu na wszystko. W praktyce okazało się, że choć instruktorzy głośno narzekali na obecność rzadkiego stworzenia, dobrze wiedzieli, że nie należy walczyć z siłami natury. Poza tym nawet najbardziej udomowiony „kociak” zachowywał niezależność (i niezniszczalność) swych dzikich kuzynów, a Nimitz zachowywał się tak, jakby doskonale zdawał sobie sprawę z sytuacji. Wymagał jedynie, by go czesać i od czasu do czasu się z nim bawić, a poza tym udawał, że go nie ma, siedząc na ramieniu czy kolanach Honor, gdy czytała, albo śpiąc zwinięty w kłębek na jej poduszce. Naturalnie przy każdej stosownej okazji przybierał wygląd zasmuconej kupki nieszczęścia, by wyłudzić smakołyki czy chwilę zabawy od pechowca, który znalazł się w pobliżu, a kiedy była okazja, to i pograndził. Nawet sierżant MacDougal, postrach pierwszoroczniaków, poddał się jego urokowi i dokarmiał go świeżymi łodygami selera, kiedy sądził, że nikt go nie widzi. Był to jedyny roślinny przysmak Nimitza, z natury mięsożercy. Z uwagi na wrodzone talenty, łakomstwo i zdolności do rozrabiania, Honor czasami zwracała się do niego per „Stinker”. MacDougal zaś utrzymywał równowagę psychiczną, wyciskając na ćwiczeniach siódme poty z niejakiej midszypmen Honor Harrington, jako zadośćuczynienie za własną słabość.

Zajęta wspomnieniami, nawet nie zauważyła, kiedy znalazła się w głównym korytarzu. Tu oprzytomniała, odszukała kolor strzałek prowadzących do osobistych kapsuł. Nie miała bagażu, szła więc szybko — neseser trudno było uznać za bagaż, a całą resztę jej skromnego dobytku stewardzi Zaawansowanego Kursu Taktycznego przesłali rano na pokład i to w takim tempie, że ledwie zdążyła się spakować. Ten pośpiech był, łagodnie mówiąc, dziwny, gdyż Marynarka Królewska, jak zresztą każda flota, lubiła porządek i pośpiechu nie znosiła. Kiedy otrzymała dowództwo Hawkwinga, dowiedziała się o tym z dwumiesięcznym wyprzedzeniem, a teraz nieomal porwano ją z ceremonii oficjalnego zakończenia kursu i od razu zawieziono do admirała Courvosiera.

Wezwana kapsuła zjawiła się i Honor wsiadła, pocierając czubek nosa, ciągle pogrążona w rozmyślaniach. Zaniepokojony Nimitz złapał ją delikatnie za ucho, co było nieomylnym znakiem, że ma dość przedłużającego się zaniepokojenia swojego człowieka. Honor podrapała go, ale nie przestała się martwić, westchnął więc zrezygnowany i ponownie oparł łeb na berecie.

Honor tymczasem zastanawiała się, dlaczego miała wrażenie, ze Courvosier dziwnie szybko pozbył się jej z gabinetu i to okazując niezwykłą małomówność w kwestii jej nowego przydziału. Cherubinkowaty gnom z kamienną twarzą, jak czasem określano admirała, był doskonałym taktykiem ze skłonnością do wymyślania demonicznych problemów na zajęciach z czwartym rocznikiem akademii. Na tych właśnie zajęciach się poznali i to właśnie on rozpoznał u Honor wrodzony instynkt taktyczny i doszlifował go tak, by mogła nim dysponować, gdy zachodziła potrzeba, a nie od przypadku do przypadku. Poświęcił całe godziny na prywatne lekcje, ignorując jej mierne wyniki z matematyki, w przeciwieństwie do innych instruktorów, i dosłownie uratował jej karierę, nim jeszcze miała okazję się zacząć. Tym razem coś ukrywał — owszem, satysfakcja i gratulacje były jak najbardziej szczere, ale starał się jak mógł o czymś jej nie powiedzieć. Oficjalnie pośpiech wziął się stąd, iż musiała jak najszybciej przejąć okręt przechodzący modernizację w stoczni, by przygotować go do zbliżających się manewrów floty. Tylko że HMS Fearless był zaledwie lekkim krążownikiem i jego nieobecność nie mogła w jakikolwiek sposób (nie mówiąc o znaczącym) zmienić stosunku sit, skoro w manewrach miała wziąć udział cała Home Fleet. Przez ten pośpiech nie uzyskała nawet dokładnych informacji na temat tego, co jest modernizowane, i jedynym pozytywem całej sytuacji było to, że nie zdążyła zacząć się bać. Poza tym jej nowy zastępca, komandor porucznik McKeon, służył na okręcie prawie dwa lata, najpierw jako oficer taktyczny, potem jako pierwszy oficer, i powinien bez trudu wprowadzić ją w stan zaawansowania modernizacji, w kwestii której Courvosier był dziwnie małomówny.

Wzruszyła ramionami, wybrała na klawiaturze kapsuły miejsce przeznaczenia i z rezygnacją usiadła, odstawiając neseser. Kapsuła ruszyła antygrawitacyjną rurą z prędkością większą niż siedemset kilometrów na godzinę. Podróż i tak miała potrwać kwadrans i to przy założeniu, że nie będzie po drodze zbyt wielu przystanków. Pokład leciutko zawibrował, gdy generatory stacji przekazywały sobie kapsułę — niewielu by to zauważyło, lecz Honor podświadomie zwracała uwagę na takie rzeczy, jako że stanowiły część świata od lat bardziej dla niej naturalnego niż ciemnoniebieskie niebo i zimne wiatry Sphinxa. Takie właśnie króciutkie sygnały informowały ją błyskawicznie i na bieżąco, co się wokół dzieje.

Obserwowała świetlny punkt poruszający się po elektronicznej mapie trasy, starając się nie myśleć o specjalizujących się w unikach admirałach. Odwracając wzrok, dostrzegła odbicie w wypolerowanej ścianie i przyjrzała mu się z pewnym zaskoczeniem. Biorąc pod uwagę fundamentalną zmianę statusu, powinna jakoś inaczej się prezentować, a tymczasem jej twarz wyglądała tak jak zwykle. Ta sama kombinacja ostrych kątów i płaszczyzn zdominowana przez patrycjuszowski nos (w jej własnym mniemaniu jedyną patrycjuszowską cechę) i bez śladu makijażu. Powiedziano jej kiedyś (raz), że jej twarz cechuje się „surową elegancją”, co brzmiało zdecydowanie lepiej niż częściej słyszana opinia, iż „zdrowo wygląda”. Nie żeby wyglądała niezdrowo, zwłaszcza w dopasowanym czarno-złotym uniformie RMN, a to dzięki przyciąganiu ojczystej planety wynoszącemu jeden koma trzydzieści pięć g oraz rygorystycznym ćwiczeniom. Były to, jak uważała, wszystkie jej pozytywy.

Większość żeńskiego personelu floty nosiła zgodnie z obecną modą planetarną długie włosy, często kunsztownie upięte, ale Honor dawno temu zdecydowała, że nie ma sensu próbować robić z siebie kogoś, kim nie jest, toteż jej fryzura była praktyczna i całkowicie nieefektowna. Włosy miała ścięte na długość około dwóch centymetrów, co było idealne do skafandra i hełmu, zwłaszcza w stanie nieważkości, a że mimo to miały tendencję do zwijania się w pierścionki, to już naprawdę nie było jej winą. Kolor też miały wysoce praktyczny — ciemny brąz wpadający w czerń. Oczy miała jeszcze ciemniejsze, o leciutko migdałowym kształcie (po matce) i jak uważała, nie pasujące do twarzy o ostrych, zdecydowanych rysach. Wyglądały jakby dodano je w ostatniej chwili, a to, że były prawie czarne, podkreślało jeszcze bladość karnacji. Usta miała pełne, ale wrażenie psuł zbyt silnie zarysowany podbródek. Jak zdecydowała parę ładnych lat temu, była to twarz jak najbardziej użyteczna, ale nie było sensu udawanie, że ktokolwiek mógłby ją oskarżyć o piękno… niech to szlag trafi.

Wyszczerzyła się radośnie, poddając szczęśliwemu nastrojowi — odbicie zrobiło to samo, dzięki czemu wyglądała jak urwis dumny ze zorganizowanej paczki cukierków. Z wyraźnym wysiłkiem zmusiła się do zachowania powagi — dowódca krążownika Jej Królewskiej Mości nie ma prawa wyglądać jak urwipołeć, obojętnie, jak by nie był z siebie zadowolony. Obiektywnie rzecz biorąc, miała pełne powody do radości: szybko została pełnym komandorem, a biorąc pod uwagę stały wzrost liczebności floty spowodowany zagrożeniem ze strony Ludowej Republiki oraz znacznie przedłużone życie dzięki procesowi prolongu, były to solidne podstawy do długiej i owocnej kariery. Co prawda, we flocie nie brak było starszych oficerów, a ona nie pochodziła z arystokracji, toteż nie miała wysoko postawionych krewnych czy przyjaciół pomocnych w awansach, ale nigdy nic nie wiadomo… Przygotowana była od początku, że mniej uzdolnieni, ale mający koneksje, prześcigną ją w karierze zawodowej, ale w końcu dopięła swego. Dowództwo krążownika było marzeniem każdego młodszego oficera i fakt, że Fearless był od niej dwa razy starszy, a wielkością dorównywały mu najnowsze niszczyciele, był bez znaczenia. Nadal oficjalnie był krążownikiem, a krążowniki stanowiły oczy i uszy Królewskiej Marynarki; przeznaczone były do służby eskortowej i rajdów, czyli do samodzielnego dowodzenia i wykorzystywania nadarzających się okazji.

Stanowisko to wiązało się jednak z czymś jeszcze — z odpowiedzialnością — bo kapitan krążownika faktycznie był pierwszym po Bogu, nie miał nikogo, kto mógłby mu pomóc w podejmowaniu decyzji. Sam decydował o losie okrętu i był równocześnie osobistym reprezentantem Królowej i Królestwa. Jeśli zawiódłby to zaufanie, nie było w galaktyce siły zdolnej go uratować. Z drugiej zaś strony — nie było nikogo, z kim musiałby się dzielić zasługami i sukcesami…

Kapsuła zatrzymała się i Honor wysiadła na przestronny korytarz obserwacyjny, za którym rozciągała się panorama doku. Poza grubą ścianą z armoplastu unosił się HMS Fearless, przycumowany do śluz doku, smukły i zgrabny mimo oblepiających go platform i dodatkowych rur dochodzących do wejść technicznych. Na białym kadłubie tuż za dziobowym pierścieniem napędu wyraźnie widoczny był numer taktyczny CL-56. Wokół kadłuba kręciły się roboty nadzorowane przez stoczniowców w skafandrach — najwięcej ich znajdowało się przy burtowych stanowiskach uzbrojenia.

Honor przystanęła przed pancernym oknem, rejestrując z zaskoczeniem skalę prac, czując, jak Nimitz prostuje się, stając na jej ramieniu, by także się lepiej przyjrzeć. Admirał Courvosier wspomniał co prawda, że modernizacja będzie znacząca, ale to, na co patrzyła, było poważniejsze niż się spodziewała. Ten fakt w połączeniu z jego dziwnym zachowaniem dawał do myślenia; coś tu śmierdziało, choć nie miała pojęcia co. I tak zresztą nie było to w stanie zmniejszyć jej zachwytu na widok własnego okrętu.

Nie wiedziała, ile czasu spędziła, gapiąc się, nim zdołała zebrać się w sobie na tyle, by oderwać wzrok od okrętu i skierować się ku rurze łączącej stację z główną śluzą krążownika. Wejścia do niej pilnowali dwaj Marines, którzy na jej widok wyprężyli się w postawie zasadniczej. Wręczyła kapralowi swoje dokumenty i z aprobatą obserwowała, jak je dokładnie sprawdza. Obaj wiedzieli, kim jest (chyba że nieoficjalne źródło informacji i plotek załóg, zwane „winoroślą”, umarło nagłą a niespodziewaną śmiercią), a nawet gdyby nie wiedzieli, to tylko jedna grupa oficerów w Królewskiej Marynarce miała prawo do noszenia białego beretu. Żaden z nich jednak najmniejszym gestem nie okazał, iż jest świadomy pojawienia się pierwszej po Bogu na okręcie. Kapral oddał jej dokumenty, salutując. Minęła go i weszła do korytarza. Nie oglądała się, ale w lustrze umieszczonym na pierwszym zakręcie widziała, jak kapral uruchomił nadgarstkowy komunikator, zawiadamiając mostek, że nowy kapitan jest w drodze. Lustro naturalnie nie po to zostało tam umieszczone — miało informować poruszających się korytarzem, czy ktoś nie zbliża się z przeciwka, ale wykorzystywano je na różnorakie sposoby.

Dostrzegła wymalowany w poprzek pokładu szkarłatny pas oznaczający koniec zasięgu przyciągania stacji i poczuta, jak Nimitz mocniej wbija się pazurami w wymoszczenie. W następnej chwili skoczyła i zgrabnym łukiem popłynęła w dół korytarza, powtarzając sobie, że jeszcze tylko dwie minuty…



* * *


Komandor porucznik Alistair McKeon wygładził mundur i spróbował się uspokoić, stojąc przy wewnętrznych drzwiach głównej śluzy. Gdy dowiedział się o przybyciu nowego dowódcy, grzebał we wnętrznościach wybebeszonego stanowiska kierowania ogniem, toteż nie miał czasu wziąć prysznica czy zmienić munduru i wyraźnie czuł strużki potu wsiąkające w koszulę pod pospiesznie zapiętą kurtką mundurową. Ostrzeżenie kaprala Levine’a dało mu przynajmniej dość czasu, by zebrać wartę trapową. Co prawda formalny ceremoniał nie dotyczył okrętów w stoczniach, ale nie miał ochoty irytować nowego kapitana od samego wejścia, a poza tym Fearless cieszył się zasłużoną reputacją i…

Wyprostował się odruchowo, czując dziwny ból, gdy nowy dowódca wyłonił się zza ostatniego zakrętu. A raczej wyłoniła się; McKeon przybrał kamienny wyraz twarzy, widząc na ramieniu nowo przybyłej kremowo-szary kształt. O treecacie nic nie wiedział i odruchowo nastroiło go to do niej jeszcze gorzej, choć zdawał sobie sprawę, że to irracjonalne. Komandor Harrington pokonała ostatnie metry, wykręciła się w locie i złapała szkarłatny uchwyt oznaczający granicę wewnętrznego pola grawitacyjnego okrętu, lądując z gracją gimnastyczki. Rozbrzmiał świst trapowy, a McKeon poczuł się perwersyjnie jeszcze bardziej urażony, stwierdzając, że hologram w aktach osobowych przedstawiał kogoś znacznie brzydszego niż oryginał. Na wizerunku trójkątna twarz okolona krótko przyciętymi włosami sprawiała wrażenie upartej i odpychającej. Tymczasem okazało się, że mimo trójwymiarowości hologram kłamał — nie oddawał bowiem witalności i ożywienia oraz oryginalności atrakcyjnych w sumie rysów, podkreślonych przez egzotycznie wielkie oczy, skrzące się radością mimo poważnej miny. Fakt, nikt nie nazwałby jej ładną z tego prostego powodu, że określenie to byłoby uwłaczające. Była sobą: unikalną i niemożliwą do pomylenia z inną ładną buzią. I to tylko pogarszało sprawę.

McKeon poddał się jej badawczemu spojrzeniu, salutując z kamienną twarzą. Warta wyprężyła się na baczność, a jakakolwiek aktywność w okolicy zamarła, nim komandor nie odsalutowała i świst trapowy nie umilkł.

— Proszę o pozwolenie wejścia na pokład — przemówiła chłodnym, czystym sopranem, nieco zaskakującym przy jej wzroście dorównującym stu osiemdziesięciu centymetrom McKeona.

— Pozwolenia udzielam — odparł McKeon. Była to formalność, ale jak najbardziej realna — do chwili oficjalnego objęcia dowodzenia Honor była jedynie gościem na pokładzie okrętu McKeona.

— Dziękuję — powiedziała, przestępując próg śluzy.

McKeon cofnął się, obserwując, jak omiata wzrokiem wartę, śluzę i korytarz, i zastanawiając się, o czym myśli, gdyż jej ostro rzeźbiona twarz stanowiła doskonałą maskę skrywającą uczucia. Zdradzały ją jedynie czekoladowo-czarne oczy i miał nadzieję, że jego własne tego nie robią. Zdawał sobie sprawę, że uprzedza się do niej niesłusznie — krążownik, nawet lekki, był zbyt wielką jednostką dla komandora porucznika. Ale Harrington była o prawie pięć lat (osiem standardowych) młodsza od niego i nie dość, że była pełnym komandorem, to jeszcze miała na prawej piersi munduru złotą gwiazdkę oznaczającą dowodzenie okrętem z hipemapędem, a na dodatek wyglądała wystarczająco młodo, by być jego córką… no dobrze niech będzie siostrzenicą. Naturalnie, należała do drugiego pokolenia poddanego prolongowi — sprawdził to w dostępnej części jej akt — a proces spowalniający starzenie był bardziej skuteczny wobec drugiego i trzeciego pokolenia niż wobec pierwszego, ale to niczego nie zmieniało.

Z dostępnych informacji dowiedział się także, że słynie z nieortodoksyjnych manewrów taktycznych i że za uratowanie części załogi podczas wybuchu w dziobowej maszynowni HMS Manticore odznaczona została CGM i otrzymała Monarsze Podziękowanie, ta świadomość nieco złagodziła żal, że to nie on otrzymał wymarzone dowództwo. Wiedział, że nie miał na nie szans, ale fakt, iż dostał je ktoś wyglądający jakby dopiero skończył akademię i roztaczający wokół magnetyczną aurę, czego on sam nigdy nie potrafił, pogłębiał jedynie zazdrość. Skupiona uwaga, z jaką obserwował go treecat, jeszcze pogarszała jego samopoczucie.

Harrington zakończyła inspekcję bez słowa komentarza i spojrzała na niego, toteż przeszedł do następnego etapu formalnej procedury.

— Mogę panią zaprowadzić na mostek, ma’am?

Skinęła potakująco głową.

— Dziękuję, komandorze — odparła niezbyt głośno i ruszyła w ślad za nim w głąb okrętu.



* * *


Honor wysiadła z windy i rozejrzała się po swym przyszłym królestwie. Widać było tu oznaki gorączkowych modyfikacji, ale chaos panował wyłącznie w sekcji taktycznej. Nigdzie indziej nie dostrzegła choćby odłożonych narzędzi, co jeszcze bardziej ją zdumiało i z powrotem sprowadziło natrętną myśl: o czym, do diabła, nie powiedział jej Courvosier?!

Odpowiedź na to pytanie była sprawą przyszłości, a najpierw miała parę innych rzeczy do zrobienia. Podeszła do fotela kapitańskiego otoczonego przez system ekranów i klawiatur, z których większość była złożona, by nie zajmować miejsca. Fotel stał na podwyższeniu w środkowej części mostka, przez moment oparła dłoń o oparcie kryjące ekran taktyczny, ale nie usiadła w fotelu. Zgodnie z długoletnią tradycją kapitan miał do tego prawo dopiero po wczytaniu się. Stanęła obok, zdjęła Nimitza z ramienia, by nie znalazł się w polu kamery interkomu i postawiła na podłodze neseser. A potem wcisnęła guzik na oparciu, uruchamiający wewnętrzny system łączności, i we wszystkich pomieszczeniach okrętu rozbrzmiał melodyjny sygnał oznaczający wiadomość dla całej załogi.

Prace na pokładzie zamarły — nawet cywilni technicy wygrzebali się spod konsolet, w których zmieniali wyposażenie, czy z innych miejsc, w których pracowali, i wraz z członkami załogi wpatrzyli się w ekrany, na których pojawiła się twarz Honor. Czuła na sobie te setki spojrzeń ciekawych, kogo też Lordowie Admiralicji uznali za właściwą osobę, by mianować ją pierwszym po Bogu na tym właśnie okręcie.

Wyciągnęła kopertę, złamała pieczęć, rozłożyła otrzymane rozkazy, czemu towarzyszył wyraźnie słyszalny szelest papieru, i odczytała, wyraźnie akcentując:

— „Od admirała sir Luciena Corteza, Piątego Lorda Przestrzeni RMN, do komandor Honor Harrington, RMN. 35 dnia czwartego miesiąca 280 roku Po Lądowaniu. Madam: poleca się pani i nakazuje, by udała się pani na pokład Okrętu Jej Królewskiej Mości Fearless (CL-56) i objęła obowiązki związane z dowodzeniem nim w służbie Korony, a Jej zawieść bezkarnie nie sposób.

Z rozkazu admirała sir Edwarda Janaceka, Pierwszego Lorda Admiralicji, RMN, za Jej Majestat Królową”.

Umilkła i nie patrząc w kamerę, złożyła rozkaz. Przez prawie pięć standardowych stuleci tak właśnie przekazywano dowództwo na pokładach okrętów królewskich. Ten sam tekst — zwięzły i jasny, zaś odczytanie go na głos powodowało objęcie całej załogi władzą nowego kapitana i zobowiązywało ją do posłuchu pod karą śmierci. Większość załogi o nowym dowódcy nie wiedziała nic, podobnie zresztą jak ona nic nie wiedziała o nich, co zresztą nie miało najmniejszego znaczenia. Stali się jej załogą i ich życie zależało od tego, jak dobrze ona wypełni swoje obowiązki; z tego Honor zdawała sobie sprawę, składając sztywną kartkę. Gdy to zrobiła, spojrzała na McKeona.

— Panie McKeon — oznajmiła formalnie. — Przejmuję dowództwo.

— Ma’am, dowództwo należy do pani — odparł równie formalnie.

— Dziękuję, panie McKeon. — Honor przeniosła wzrok na najwyższego rangą podoficera obecnego na mostku, odczytując jego nazwisko z naszywki na piersiach. — Starszy macie Braun, proszę zanotować w dzienniku okrętowym, o której nastąpiło przejęcie dowództwa.

Dopiero wtedy ponownie spojrzała w kamerę i dodała:

— Nie będę zabierała wam czasu oficjalną przemową: mamy zbyt wiele do zrobienia w zbyt krótkim czasie. Proszę kontynuować pracę. — I wyłączyła interkom.

Powoli siadła w wygodnym, przystosowanym do kształtu ciała fotelu — jej własnym kapitańskim fotelu. Nimitz naturalnie natychmiast wdrapał się na jej ramię, zaznaczając zajęcie przynależnego mu miejsca dumnym machnięciem ogona. Poczekała, aż się usadowi, i skinęła na McKeona.

Wysoki, masywny pierwszy oficer zbliżył się do niej, podczas gdy załoga i robotnicy wrócili do przerwanych zajęć. Jego szare oczy miały wyraz lekkiego wyzwania albo niezadowolenia, ale podał Honor dłoń w tradycyjnym geście powitania nowego kapitana i odezwał się neutralnym tonem.

— Witamy na pokładzie, ma’am. — Głos miał głęboki i przyjemny. — Obawiam się, że chwilowo na okręcie panuje pewien bałagan, ale prawie nie mamy opóźnienia, a od następnej wachty mają przystąpić do pracy dwie dodatkowe brygady stoczniowców.

— Doskonale — Honor wstała i podeszła do rozgrzebanego stanowiska kierowania ogniem. — Choć muszę się przyznać, panie McKeon, że jestem zaskoczona: admirał Courvosier ostrzegł mnie wprawdzie, że modyfikacje są poważne, ale nic nie wspomniał o tym…

— Obawiam się, że nie mieliśmy wyboru, ma’am. Przy torpedach energetycznych wystarczą zmiany w oprogramowaniu, ale lanca grawitacyjna wymaga zmian w sprzęcie i dodatkowych połączeń z systemami taktycznymi i kierowania ogniem.

— Lanca grawitacyjna? — Honor nie podniosła głosu, ale McKeon wyraźnie usłyszał w nim zaskoczenie i zdziwiony uniósł brwi.

— Nikt pani o tym nie wspomniał, ma’am? — spytał.

— Nikt. — Honor zacisnęła wargi w grymasie, który przy dużej dozie dobrej woli można by nazwać uśmiechem, i schowała ręce za plecy. — Jakie uzbrojenie nas to kosztowało?

— Wszystkie cztery grasery — odparł McKeon i dostrzegł, jak drgnęła.

— Rozumiem. Wspomniał pan także o torpedach energetycznych, jak sądzę?

— Tak jest, ma’am. Wszystkie burtowe wyrzutnie oprócz dwóch zostały wymienione.

— Wszystkie oprócz dwóch? — Ton byt ostrzejszy i McKeon starannie ukrył gorzkie rozbawienie: nic dziwnego, że była wytrącona z równowagi, skoro nikt jej nie uprzedził.

On sam był solidnie wkurzony, gdy dowiedział się, jakie zmiany w uzbrojeniu zaplanowano.

— Tak, ma’am.

— Rozumiem — powtórzyła i odetchnęła głęboko. — Doskonale. Co nam w takim razie zostało?

— Po dwa trzydziestocentymetrowe działa laserowe na każdej burcie i wyrzutnie rakiet, o których już mówiłem. Oprócz tego będziemy dysponowali lancą grawitacyjną i czternastoma wyrzutniami torped. Uzbrojenie pościgowe pozostało nie zmienione: dwie wyrzutnie rakiet i sześćdziesięciocentymetrowy laser.

Obserwował ją uważnie — nie całkiem się skrzywiła, co doskonale świadczyło o stopniu samokontroli. Torpedy energetyczne były bronią szybkostrzelną, o dużej sile niszczenia, i niezwykle trudną do trafienia przez systemy obronne, ale całkowicie bezużyteczną wobec osłon burtowych wojskowego typu. Dlatego dodano lancę grawitacyjną, gdyż była ona w stanie (zazwyczaj) spowodować przepalenie generatorów osłon, ale miała nadzwyczaj małą szybkostrzelność, bardzo niewielki zasięg i nie zawsze chciała działać. Kapitan Harrington musiała o tym wiedzieć równie dobrze jak on, lecz gdy się odezwała, nic w jej głosie na to nie wskazywało.

— Rozumiem — powtórzyła ponownie. — Dobrze, panie McKeon. Jestem pewna, że ma pan znacznie ważniejsze zajęcia niż pogawędka ze mną. Moje rzeczy dotarły na pokład?

— Tak, ma’am. Zajął się nimi pani steward.

— W takim razie będę w swojej kabinie, gdyby mnie pan potrzebował. Sprawdzę księgi okrętowe. Aha, mam zamiar zaprosić dziś wszystkich oficerów na obiad, nie sądzę, by był sens przeszkadzać im teraz w pracy wzajemną prezentacją. Wcześniej jednakże chciałabym zobaczyć, jak przebiegają prace na pokładzie. Będzie panu odpowiadało, gdybyśmy zaczęli o czternastej zero zero?

— Naturalnie, ma’am.

— W takim razie dziękuję i do zobaczenia — zakończyła, skinęła głową na pożegnanie i wyszła, nie oglądając się.



ROZDZIAŁ II

Honor westchnęła i kończąc studiowanie ekranu, potarła nasadę nosa. Nic dziwnego, że Courvosier był taki enigmatyczny i tak prędko się jej pozbył — po prostu zbyt dobrze ją znał. Bez trudu przewidział, jak by zareagowała, znając prawdę, a nie miał zamiaru pozwolić jej zmarnować okazji i pod wpływem ataku złości odmówić przyjęcia pierwszego dowództwa krążownika. A tak właśnie by się stało.

Podniosła się i przeciągnęła, co zaktywizowało Nimitza — zaczął schodzić z wyściełanej półki zamontowanej na jej prośbę przez stewarda, ale dała mu znak, by tam został, podkreślając gest cichym mruknięciem oznaczającym, że musi pomyśleć. Nimitz przekrzywił łeb, przyjrzał się jej z namysłem i bleeknął, wracając na miejsce.

Ponownie przyjrzała się kabinie będącej jedną z naprawdę miłych niespodzianek na nowym statku. Fearless miał co prawda mniej niż 90 000 ton, co jak na obecne standardy nie było wiele, ale w porównaniu z Hawkwingiem kwatera kapitańska okazała się przestronna. Co prawda, według norm planetarnych była ciasna i mała, ale Honor od wielu lat ich nie stosowała, spędzając większość czasu na pokładach rozmaitych okrętów RMN. Oprócz kabiny, w której przebywała, kuchni i kabiny stewarda, miała też do dyspozycji jadalnię wystarczającą, by wygodnie pomieścić wszystkich oficerów. A to było prawdziwym luksusem jak na okręt wojenny.

Ta przestronność w niczym zresztą nie zmieniała jej uczuć wywołanych zmasakrowaniem okrętu, bo trudno byłoby inaczej określić to, co właśnie robiono z krążownikiem. Poprawiła złotą plakietkę wiszącą na ścianie nad biurkiem — z lśniącej powierzchni starta rękawem odcisk palca i uśmiechnęła się do wspomnień: plakietka, od chwili zdobycia jej w akademii jeździła z nią z okrętu na okręt, jak też i na powierzchnię, jeśli szykował się dłuższy pobyt. Traktowała ją jak przynoszący szczęście talizman czy totem. Wytrawiono na niej lotnię ku upamiętnieniu dnia, w którym po wylądowaniu odkryła, że ustanowiła nowy rekord szkoły w długości lotu, wysokości i akrobatyce równocześnie. Rekord ten nadal zresztą pozostał nie pobity.

Przestała się uśmiechać, gdy spojrzała w stronę jadalni — nie miała specjalnej ochoty na ten proszony obiad. Prawdę mówiąc, po tym, co znalazła w komputerze, na inspekcję okrętu też nie. Radość, jaką jeszcze nie tak dawno czuła na myśl o tych dwóch przyjemnych obowiązkach związanych z objęciem dowództwa, minęła prawie całkowicie. Tak jak powiedziała McKeonowi — przejrzała dokumenty i księgi okrętowe, ale przede wszystkim skupiła się na planach modernizacji i instrukcjach umieszczonych w zakodowanej bazie danych, do której hasło znała tylko ona. Opis McKeona był nader dokładny — nie dodał tylko, że oprócz uzbrojenia stracili też sporo przestrzeni magazynowej. Magazyny amunicji zawsze byty problemem, zwłaszcza w przypadku mniejszych okrętów, jak lekkie krążowniki czy niszczyciele, ponieważ rakiety z powodów konstrukcyjnych miały spore rozmiary. Nic dziwnego, że na pokład można było zabrać ściśle określoną ich ilość skoro zdecydowano się więc na zdjęcie dwóch trzecich wyrzutni rakiet, skorzystano z okazji, by zredukować także magazyny amunicyjne. Dzięki temu zdołano wcisnąć na pokład cztery dodatkowe wyrzutnie torped energetycznych.

Z trudem opanowała się, by nie zacząć warczeć, słysząc pytające mruknięcie Nimitza. Treecaty miały aparaty głosowe całkowicie uniemożliwiające posługiwanie się artykułowanymi dźwiękami, co im niezbyt przeszkadzało — porozumiewały się głównie drogą teleempatyczną. Zmysłu tego dotąd nie udało się dokładniej poznać i wielu ludzi nie doceniało inteligencji tych istot. Honor podejrzewała, że Nimitz, zawsze doskonale wyczuwający jej nastroje, znał ją lepiej niż ona sama siebie, toteż opanowała się i podrapała go po podgardlu. A potem wróciła do spaceru po kabinie.

W sumie sprawa była prosta — stała się ofiarą Upiornej Hemphill i jej popleczników i nie pozostało jej nic innego, jak próbować rozpaczliwie maskować efekty ich głupoty. Problem sprowadzał się do tego, iż wśród taktyków Królewskiej Marynarki istniały dwie szkoły: tradycyjna, której przewodził admirał Hamish Alexander, i „jeune ecole”, na czele której stała admirał Eskadry Czerwonej lady Sonja Hemphill zwana Upiorną. Alexander (i Honor) uważali, iż niezależnie od rozwoju uzbrojenia, jedynie naprawdę radykalny przełom, który dotąd nie nastąpił, uzasadniałby zmianę podstawowych zasad taktycznych. Jak dotąd, nowe rodzaje broni sprawdzały się najlepiej dostosowane do istniejących koncepcji taktycznych, naturalnie z uwzględnieniem dodatkowych możliwości, jakie niosły rozwiązania techniczne poszczególnych typów broni. I tak też będzie w przyszłości, chyba że ktoś wymyśli broń przebijającą ekran. Hemphill i jej zwolennicy wierzyli, że broń determinuje taktykę, i technika, stosowniej użyta, dezaktualizuje historyczne analizy. Niestety, względy polityczne spowodowały, iż obecnie coraz więcej do powiedzenia miała Upiorna Hemphill i jej wynalazcy od siedmiu boleści.

Honor z trudem powstrzymała się od głośnego przeklinania — rzadko miała na to ochotę, ale teraz najchętniej poklęłaby długo i soczyście. Nie zajmowała się polityką — nie rozumiała jej i nie lubiła, ale pojmowała obecny dylemat, przed jakim stanął książę Cromarty i jego rząd. Z jednej strony, nieustępliwy sprzeciw liberałów i postępowców przeciwko wysokim wydatkom na zbrojenie, z drugiej realne zagrożenie ze strony Ludowej Republiki Haven z trzeciej oznaki świadczące, iż tak zwani „Nowi” skłaniają się ku chwilowemu sojuszowi z liberałami. Książę Allen został zmuszony do ściągnięcia jako przeciwwagę do swego obozu konserwatystów. Co prawda, wątpliwym było, by zostali w nim długo — ich ksenofobiczny izolacjonizm i protekcjonizm stały w fundamentalnej sprzeczności z programami centrystów czy lojalistów, zwłaszcza w kwestii wojny z Haven, którą obie strony uważały za nieuniknioną. Konserwatyści przynajmniej akceptowali konieczność militarnych wydatków, a wiedząc, że są mu obecnie niezbędni, zażądali słonej ceny. Chcieli objąć ministerstwo wojny i książę Allen nie miał wyjścia — mianował Pierwszym Lordem Admiralicji Sir Edwarda Janaceka. Co prawda Janacek był cywilnym zwierzchnikiem marynarki wojennej i to podległym ministrowi wojny, ale stanowisko to było nadrzędne w stosunku do wszystkich innych admirałów.

Janacek w swoim czasie także był admirałem i to mającym reputację twardego i zdeterminowanego, ale przede wszystkim był tak reakcyjnym, starym ksenofobem, że większego ze świecą by szukać. Należał do grupy, która niegdyś sprzeciwiała się przyłączeniu terminalu Basilisk, argumentując, że posunięcie takie „zantagonizuje sąsiadów” (czytaj: jest to pierwszy krok na drodze do awanturnictwa w polityce zagranicznej). Honor z natury była zwierzęciem apolitycznym, ale jedna rzecz nie ulegała dla niej wątpliwości: tylko centryści rozumieli, że rosnący ekspansjonizm Haven musi nieuchronnie doprowadzić do konfliktu, toteż należy się zawczasu do tego przygotować. Konserwatyści woleli schować głowę w piasek i poczekać, aż zagrożenie minie, ignorując prostą prawdę, iż wypięty tyłek zawsze stanowi doskonały cel. Ich jedyną zaletą była akceptacja konieczności posiadania silnej marynarki wojennej, która strzegłaby ich drogocennej izolacji.

Najważniejsze obecnie dla niej i okrętu było jednak to, ze Hemphill była kuzynką Janaceka, który w dodatku prywatnie nie lubił admirała Alexandra. Co gorsza, obawiał się on uporu, z jakim tradycjonaliści twierdzili, że agresywna ekspansja Haven będzie trwać do chwili powstrzymania jej siłą, czyli do wybuchu wojny. Poza tym Hemphill była admirałem Eskadry Czerwonej o najdłuższym prawie stażu. W Royal Manticoran Navy oficerowie flagowi dzielili się na dwie eskadry zgodnie ze starszeństwem: młodsi stażem należeli do Eskadry Czerwonej lub jak niegdyś nazywano istniejącą fizycznie formację, Eskadry Gryphon, starsi zaś do Eskadry Zielonej lub Eskadry Manticore. Formacje te dawno rozwiązano, ale nazwy i zasada pozostały w użyciu. Awans z jednej do drugiej eskadry zapewniały albo staż, albo promocja, a z tym lady Sonja nie powinna mieć kłopotów, mając za kuzyna Pierwszego Lorda. Zwłaszcza, gdyby była w stanie praktycznymi efektami podeprzeć swoje taktyczne teorie. I to właśnie było powodem, dla którego Hemphill wybebeszyła krążownik Honor.

Tym razem opanowanie zawiodło — Honor warknęła i kopnęła stołek na drugi koniec kabiny, co przyniosło jej naturalnie chwilową ulgę, po czym padła na fotel i przyjrzała się nieżyczliwie ekranowi. Jej okręt — nagroda za pierwszą lokatę na kursie taktycznym prowadzonym przez admirała Courvosiera. Tak wyglądała jedna strona medalu. Druga była mniej przyjemna — Fearless był tajną bronią Hemphill w najbliższych manewrach floty. Tego najwyraźniej McKeon nie był świadom — inaczej podchodziłby do sprawy, wiedząc, jak zaszkodzi to reputacji okrętu i jego osobistej ocenie jako oficera. To wyjaśniało tajemnicę, jaką otoczona była modyfikacja (co wykorzystał Courvosier, by jej nie ostrzec). Upiorna Hemphill musiała zacierać rączki z zadowolenia, będąc pewną swego, gdyż problem polegał na tym, że w teorii cała sprawa miała sens. Napęd typu impeller tworzył nad i pod okrętem ekran ze sprężonych fal grawitacyjnych otwarty tak z przodu, jak z tyłu i po bokach. Rufowy otwór był płytszy, gdyż okręt teoretycznie mógł natychmiast osiągnąć prędkość światła. Teoretycznie, gdyż takie przyspieszenie zmieniłoby załogę w krwawą maź nawet przy wykorzystaniu najnowszych kompensatorów bezwładnościowych. Dlatego maksymalnym przyspieszeniem możliwym w zwykłej przestrzeni było nieco mniej niż sześćset g. Dodatkową zaletę tego systemu napędowego stanowiło to, iż żadna znana broń nie była w stanie przebić ekranu, co oznaczało, że zdolny do ruchu okręt z włączonym napędem był zabezpieczony całkowicie przed ostrzałem z góry i z dołu. Techniczne wymogi nakazywały, by rufa i dziób pozostały nieosłonięte, natomiast burty zabezpieczały osłony niejako „zaczepione” o ekrany. Nawet najpotężniejsze osłony wojskowego typu były znacznie słabsze od ekranów i mogły zostać przebite tak przez rakiety, jak i przez broń energetyczną. Ta ostatnia musiała mieć dużą moc i znaleźć się blisko celu (relatywnie rzecz biorąc) — skuteczny zasięg broni energetycznej nie przekraczał czterystu tysięcy kilometrów.

Wszystko to powodowało, że bitwy kosmiczne najczęściej (zwłaszcza jeśli były to bitwy flot) kończyły się taktycznymi remisami, niezależnie jak ważne strategicznie by nie były. Wystarczyło bowiem, by strona przegrywająca obróciła okręty o dziewięćdziesiąt stopni, kierując ku przeciwnikowi ekrany, by mogła spokojnie odlecieć, przerywając walkę. W razie próby zbliżenia zwyciężający ryzykował pełne salwy burtowe we własne, nieosłonięte otwory dziobowe, co skutecznie zniechęcało do podobnych manewrów. Spotkania krążowników, zwłaszcza w czasie rajdów, charakteryzowały się konkretniejszymi wynikami, lecz starcia flot lub eskadr okrętów liniowych przypominały taniec baletowy, w którym obie strony doskonale znają wszystkie kroki.

Taka sytuacja pozostawała niezmienna od ponad sześciuset standardowych lat — zmiany zasięgu, ulepszenia uzbrojenia czy wzmocnienie możliwości obrony przeciwrakietowej nie naruszały tego status quo, i to właśnie było nie do przyjęcia dla Hemphill i jej radosnej bandy technofilów. Przekonam byli, iż lanca grawitacyjna przyniesie przełom, i zdeterminowani byli tego dowieść.

Teoretycznie trudno było się z nimi nie zgodzić i w głębi duszy Honor żałowała, że nie mają racji, gdyż jako taktyk również nienawidziła krwawych, nierozstrzygniętych bitew. Celem było bowiem zniszczenie floty przeciwnika, a nie zdobycie jakiegoś terytorium, więc jeśli jego okręty nie zostały wyeliminowane z walki, oznaczało to konieczność prowadzenia blokady i wojny na wyniszczenie, co znacznie zwiększało straty i przedłużało konflikt. Lanca grawitacyjna miała szansę zmienić ten stan rzeczy, ale w przyszłości, nie zaś obecnie, jak twierdziła Hemphill. Owszem, była bronią zdolną przy trafieniu w osłonę wywołać drgania harmoniczne i w efekcie spalić generator (lub generatory) wytwarzające tę osłonę, ale przede wszystkim była bronią nową i niedopracowaną. Zajmowała olbrzymią ilość miejsca, charakteryzowała się niedużą szybkością prowadzenia ognia, słynęła z „humorów”, to jest nie zawsze chciała działać, mimo iż teoretycznie była sprawna, i przede wszystkim miała niewielki zasięg — w optymalnych warunkach maksimum sto tysięcy kilometrów.

I to właśnie według Honor stanowiło jej główny mankament, ponieważ aby uzbrojony w lancę okręt mógł jej użyć, musiał się zbliżyć do przeciwnika na jedną czwartą dystansu skutecznego ostrzału z broni energetycznej. Nie wspominając o tym, że rakiety miały zasięg do miliona kilometrów, a przeciwnik nie strzelał grochem. Uzbrojenie w lancę dreadnaughta czy superdreadnaughta miało jakiś sens z uwagi na dużą powierzchnię i silną konstrukcję tych okrętów, natomiast jedynie idiota (albo Upiorna Hemphill) mógł dojść do wniosku, że jest to sensowne posunięcie w przypadku lekkiego krążownika. Fearless nie był wystarczająco wytrzymały i dysponował zbyt słabą obroną antyrakietową, by przetrwać taki ostrzał, a na dodatek nie miał czym na niego odpowiedzieć, jako że zdemontowano większość wyrzutni rakiet i wszystkie ciężkie działa. Naturalnie: gdyby jakimś cudem znalazł się w zasięgu działania lancy i gdyby ta była uprzejma zadziałać, to przy tej ilości wyrzutni torped energetycznych, które z rozkazu Hemphill upchnięto na pokładzie, byłby w stanie rozstrzelać nawet superdreadnaughta. Natomiast gdyby lanca nie zadziałała torpedy byłyby równie skuteczne w ostrzale co jaja na miękko.

Pomysł był debilny, a Honor miała sprawić, by zadziałał.

Ponownie spojrzała wściekle na ekran i wyłączyła go z obrzydzeniem, po czym podeszła do łóżka i wyciągnęła się na nim, nawet nie zdejmując butów, Nimitz przeciągnął się. zeskoczył ze swej półko-grzędy i zwinął się w kłębek na jej brzuchu, poddając się głaskaniu z cichym mruczeniem. Po chwili zmienił pozycję — położył jej łeb na piersiach i zaczął pomagać w myśleniu, mrucząc niegłośno, ale natarczywie.

Honor zastanowiła się, co mogła zrobić. Mogła protestować — kapitan miał prawo poddawać w wątpliwość i sprzeciwiać się zmianom uzbrojenia swego okrętu. Problem w tym, że Fearless nie był jej okrętem, gdy zatwierdzano zmiany i zaczęto przezbrajanie, tak więc protestować mogła, lecz było za późno na cofnięcie decyzji. Sprzeciw byłby pustym gestem; wiedziała, jak zareagowałaby Hemphill. Na dodatek przyjęła dowództwo i otrzymała rozkazy — jakkolwiek głupie by nie były, i jej obowiązkiem było próbować je wykonać najlepiej jak potrafiła. Tak głosiła jedna z podstawowych zasad akademii. Nawet gdyby nie głosiła, to do cholery, Fearless był jej okrętem i co by z nim nie zrobiono, Honor nie miała zamiaru pozwolić, by ucierpiała na tym jego reputacja.

Zmusiła się do odprężenia pod wpływem miarowego mruczenia Nimitza. Nigdy do końca nie miała pewności, w jaki jeszcze sposób treecat na nią oddziałuje, ale na pewno jego tajemniczy zmysł działał uspokajająco: czuła, jak złość zmienia się w determinację, i dobrze wiedziała, że nie zawdzięcza tego wyłącznie samej sobie. Zajęła się, z początku niechętnie, potem coraz aktywniej, rozważaniami problemu i w końcu doszła do budującego wniosku, że powinno jej się chociaż raz udać. Zakładając naturalnie, że Agresorzy, czyli druga część floty biorąca udział w ćwiczeniach, nie dowiedzieli się prawdy. Założenie realne choćby z tego prostego powodu, iż pomysł był tak zwariowany, że nie spodziewałby się go nikt zdrowy na umyśle, a oficerowie RMN w przeważającej większości do takich należeli.

Gdyby udało jej się uzyskać przydział do jednej z eskadr osłonowych… Nie powinno się to okazać zbyt trudne, w końcu było to najwłaściwsze miejsce dla lekkiego krążownika. A w takim wypadku okręty liniowe zignorowałyby go, koncentrując się na równoważnych jednostkach strony przeciwnej. Pozwoliłoby jej to zbliżyć się na odległość umożliwiającą skuteczne użycie lancy — jasne, byłaby to misja samobójcza, ale to akurat nie zmartwiłoby Hemphill uważającej, że strata lekkiego krążownika (wraz z załogą) w zamian za zniszczenie wrogiego superdreadnaughta lub dreadnaughta była bardziej niż korzystną ceną. Stanowiło to zresztą kolejny powód, dla którego Honor nie lubiła ani tej doktryny, ani jej twórców.

No i pozostała jeszcze jedna sprawa — ten numer mógł się udać tylko raz, obojętnie czy uda się jej uciec, czy nie. Szans na powtórkę manewru nie było żadnych z prostego powodu — od chwili, w której przeciwnik zorientuje się w co jest uzbrojony Fearless, każdą następną bitwę zacznie od rozstrzelania wszystkich lekkich krążowników, co nie sprawi mu zbyt wiele kłopotu. Hemphill bowiem nie przemyślała sprawy do końca i umieściła swą niespodziankę na pokładzie jednostki zbyt słabej, aby mogła przetrwać ostrzał okrętów liniowych — jakby ktoś próbował opancerzyć młotek gazetą. Z drugiej strony, nawet jednorazowe powodzenie przyniosłoby Honor wawrzyn sławy, przynajmniej wśród rozumiejących, jak niewykonalne otrzymała zadanie.

Zamknęła oczy i westchnęła — nigdy nie potrafiła nie podejmować wyzwania, więc oczywistym było, iż jeśli istnieje sposób, by wykonać niemożliwe zadanie, to niezależnie od wszystkiego, była do tego wręcz stworzona.



ROZDZIAŁ III

— Sygnał do wszystkich z jednostki flagowej, ma’am: „Wykonać Baker Golf 7-9” — zameldował porucznik Webster.

Honor skinęła głową, nie unosząc wzroku znad otaczających fotel ekranów. Spodziewała się tego rozkazu od chwili, w której Agresorzy pod dowództwem admirała D’Orville’a obrali ostateczny kurs podejścia. Rozkaz był, prawdę mówiąc, jej własnym dziełem — co prawda oficerowie operacyjni ze sztabu Hemphill na pewno tak nie uważali, ale kapitan Grimaldi — szef sztabu Upiornej Hemphill — zrozumiał wystarczająco szybko, o co chodziło Honor, i wspierał jej sugestie na tyle subtelnie i skutecznie, by lady Sonja zrobiła co należało. A gdy tak się stało podczas ostatecznej odprawy, uśmiechnął się aprobująco, co skłoniło Honor do dość fundamentalnej zmiany opinii na jego temat. Nie, żeby pojęcie jej planu wymagało genialnego umysłu, ale po kimś, kto długo przebywał z Hemphill, można się było spodziewać najgorszego.

Problem sprowadzał się do jednego: żaden konwencjonalny sposób nie pozwoliłby lekkiemu krążownikowi przetrwać ostrzału okrętów liniowych na tyle długo, by znaleźć się w ich pobliżu. Z drugiej strony, dowódca toczący walkę w normalnej przestrzeni i w granicach przyciągania gwiazdy uniemożliwiających wejście w nadprzestrzeń miał określoną ilość możliwości. Stosunkowo łatwo było ukryć przed czujnikami nawet superdreadnaughta (zwłaszcza przy większych odległościach) poprzez wyłączenie napędu. Stwarzało to jednak pewną niedogodność — napęd to nie magia i nabranie szybkości wymaga czasu, nawet w przypadku niszczyciela czy lekkiego krążownika zdolnych do dużych przyspieszeń. Najdoskonalsze nawet ukrycie w starannie wybranej zasadzce nic nie dawało, jeśli przeciwnik przelatywał poza zasięgiem, mając pięćdziesiąt do sześćdziesięciu procent prędkości światła, i nie sposób było go ścigać z uwagi na czas upływający od momentu uruchomienia napędu do osiągnięcia odpowiedniego przyspieszenia.

Znaczyło to, że Hemphill nie jest w stanie ukryć swoich manewrów przed przeciwnikiem, jeśli nie chce stracić z nim kontaktu, a samo uniknięcie wykrycia nie oznacza zwycięstwa. Zostawiało jej to dwie możliwości: bój spotkaniowy lub wciągnięcie w zasadzkę stosownym manewrem, zdającym się wskazywać na zupełnie rozsądny zamiar taktyczny. Biorąc pod uwagę subtelność, z jaką Hemphill podchodziła do taktyki. Honor naprawdę musiała się postarać, by przeforsować tę drugą możliwość. Lady Sonja wierzyła bowiem w prostotę — należało zgromadzić przeważającą siłę ognia i walić tak długo, aż coś puści. Jako zwykły dowódca krążownika, bez wsparcia Grimaldiego nie byłaby w stanie jej przekonać, co w efekcie powinno zadziałać na korzyść Honor. Admirał D’Orville bowiem znał równie dobrze jak wszyscy upodobania Hemphill i ostatnią rzeczą, jakiej się po niej spodziewał, była przebiegłość. Jeśli Obrońcom uda się go zwieść, Honor postawi na swoim, jeśli nie, Hemphill niewiele straci. Tylko lekki krążownik HMS Fearless.

Tak wyglądała sytuacja, gdy Honor obserwowała zbliżające się jednostki Obrońców — za szesnaście minut miną ją, nie zatrzymując się i zostawiając samotną niemalże dokładnie na drodze Agresorów.



* * *


Admirał Eskadry Zielonej Sebastian D’Orville wpatrywał się w ekran ukazujący obraz przestrzeni otaczającej jego okręt flagowy, superdreadnaught HMS King Roger. Ekrany tego typu były całkowicie bezużyteczne w koordynowaniu bitew, ale ukazywany przez nie obraz należał do spektakularnych. Jego okręty mknęły z prędkością stu siedemdziesięciu tysięcy kilometrów na sekundę (prawie 0.57c) i gwiazdy przed dziobem były ledwie dostrzegalnie bardziej niebieskie niż powinny. Ekran grawitacyjny okrętu miał metr grubości, a siła grawitacji wzrastała w nim z zera do dziewięćdziesięciu siedmiu metrów na sekundę kwadrat, dzięki czemu ekran łapał fotony niczym jezioro z kleju i odginał promienie najsilniejszej broni energetycznej niczym miedziany drut. Obserwowane przezeń gwiazdy były radykalnie przesunięte ku czerwieni, co korygowały komputery pokładowe, nim obraz pojawił się na ekranie. Nie zawsze udawało im się idealnie trafić. Dawało to jeszcze jeden swoisty efekt uboczny — cywilne impellery regenerowały pojedynczy ekran, wojskowe podwójny, co przy wypełnieniu przestrzeni między nimi przez osłonę skutecznie blokowało sensory przeciwnika. Mogły one analizować zewnętrzny ekran i wytwarzający go okręt, ale nie były w stanie przeniknąć drugiego, a więc i dostrzec niczego, co znajdowało się za nim.

— Admirał Hemphill zwalnia ze stałą prędkością, sir — zameldował szef sztabu, przerywając rozmyślania D’Orveille’a. — Za dwadzieścia minut powinniśmy być w zasięgu skutecznego ognia.

— A ta jej wydzielona eskadra?

— Namierzyliśmy ich transmisję około dwunastu minut temu, sir. Jest głęboko wewnątrz systemu — kapitan Lewis starał się mówić neutralnym tonem, ale i tak przesiąknięty był on pogardą.

D’Orville uśmiechnął się lekko, rozumiejąc podwładnego doskonale. — Sonja będzie ślicznie wyglądać, gdy ją dokopią do Manticore, a tak właśnie się stanie, jeśli spróbuje walczyć bez tych dreadnaughtów, które nie wiedzieć dlaczego odesłała w pobliże planety. Powinna jak najprędzej się z nimi połączyć, bo inaczej starcie przetrwają jedynie smętne resztki jej zespołu. Późno bo późno, ale próbowała to zrobić, co wyjaśniało dziwny kurs, z pozoru oddalający jej okręty od planet, których miała bronić — była to najkrótsza droga do odesłanych okrętów. Miał co prawda ochotę zignorować jej jednostki i polecieć prosto do celu — byłoby naprawdę miło zbombardować Manticore, nie pozwalając Sonji oddać choćby jednego strzału w jej obronie, ale jego zadaniem było zdobycie planety, nie zaś jej zniszczenie. A żaden taktyk wart złota noszonego na rękawach nie przepuściłby okazji do zniszczenia dwóch trzecich sił przeciwnika, skoro nadarzała się ku temu okazja. Zwłaszcza jeśli przeciwnik musiał bronić systemu i nie mógł się wycofać z walki.

— Wszystkie jednostki zajęły wyznaczone pozycje? — spytał.

— Tak jest, sir. Zwiadowcy kończą wycofywanie się za ścianę.

— Doskonale.

D’Orville odruchowo spojrzał na główny holoekran taktyczny — podległe mu okręty tworzyły szyk zwany ścianą, czyli formację głęboką na jeden okręt, za to długą i wysoką na kilkanaście. Okręty znajdowały się tak blisko siebie, jak tylko pozwalały na to ich ekrany, dzięki czemu szyk nie bardzo nadawał się do manewrowania, za to umożliwiał prowadzenie ognia wszystkim jednostkom i to pełnymi salwami burtowymi. Ponieważ strzelanie przez ekran nie wchodziło w grę, formacja ta była najpraktyczniejszą w boju spotkaniowym flot. Spojrzenie na chronometr uświadomiło mu, że zostało siedemnaście minut do wejścia w zasięg rakiet.



* * *


Z początku wystrzelono niewielką liczbę rakiet — szansa trafienia z takiej odległości była niewielka, a żaden okręt, nawet największy, nie ma niewyczerpanego ich zapasu. Było ich jednak dość, by zapewnić przeciwnikowi uczciwe zajęcie, a każdego dobrego liberała czy postępowca przyprawić o atak nerwowy. Każda rakieta bowiem miała prawie siedemdziesiąt pięć ton i kosztowała nieco ponad milion dolarów. I to bez głowicy; trzeba by być idiotą, by w trakcie ćwiczeń używać w pełni sprawnej broni mogącej wyrządzić rzeczywiste szkody. Flota od wielu lat była w tej kwestii nieustępliwa, podobnie jak w innej — symulacje komputerowe doskonale zdawały egzamin i tak oficerowie, jak i inni członkowie załóg spędzali w symulatorach wiele godzin, ale żadna symulacja nie była w stanie zastąpić fizycznego strzelania. Tylko w ten sposób ludzie nabywali praktyki i zaufania do sprzętu, ucząc załogi wyrzutni rzeczy, o których komputerom nawet się nie śniło. Pomimo więc rozmaitych nacisków politycznych RMN odbywała ćwiczebne strzelania, z czego Honor była nader zadowolona.

Teraz jednak miała ważniejsze zmartwienia, gdy obserwowała zbliżające się okręty admirała D’Orville’a. Honor Harrington nigdy nie należała do najlepszych matematyków Królewskiej Marynarki i to pomimo testów regularnie wykazujących, iż powinna do tego grona należeć. Już w akademii teoria, czyli jej możliwości, nie pokrywała się z praktyką, czyli jej wynikami. Prawdę mówiąc, na trzecim roku omal nie wyleciała przez problemy z wielowymiarową matematyką. A swoistą ciekawostkę stanowiło to, iż ukończyła akademię, mieszcząc się w dziesięciu procentach najlepszych z rocznika, miała również wątpliwy zaszczyt być z matematyki dwieście trzydziesta dziewiąta na dwustu czterdziestu jeden kadetów.

Jeśli instruktorów wyniki doprowadzały do obłędu — wiedzieli ze wstępnych testów, że powinna być dobrą matematyczką — to skutecznie zniszczyły w tym czasie jej wiarę we własne możliwości. Żeby sprawy dodatkowo skomplikować, wyniki uzyskiwane przez Honor w symulatorach taktycznych i manewrowych wybijały dach, co nie jest typowe dla matematycznych kretynów. Jedynym, który od razu zrozumiał, co się dzieje, był kapitan Courvosier: otóż Honor miała swoisty zmysł pozwalający jej wyznaczać wielowymiarowy kurs nawet dla grupy okrętów w pamięci, jak długo nie myślała o tym, co robi. Zdolność ta przejawiała się jedynie w konkretnych okolicznościach, toteż w wynikach suchych, teoretycznych obliczeń nie było po niej śladu. Courvosier bezlitośnie wymusił na niej przypływ wiary we własne umiejętności i postawę ignorowania ocen, by mogła dysponować swym talentem, gdy zaistniała taka potrzeba, a nie od przypadku do przypadku. Dzięki temu podczas prawdziwych manewrów nie miała najmniejszych kłopotów, choć nadal była kiepskim astrogatorem i w panikę wprawiało ją rozmyślanie o testach matematycznych. Teraz trzęsła się ze zdenerwowania, gdyż miała zbyt wiele czasu przed ćwiczeniami, a wiele zależało od dokładności obliczeń i zajętej w ich wyniku pozycji.

Trudno byłoby uznać to za przypadek szczególnie skomplikowanej nawigacji przestrzennej — w grę wchodziły jedynie cztery proste wymiary, z czym powinien sobie poradzić Sir Izaak Newton, a nad czym ona na pewno nie zastanawiałaby się ani sekundy wzięta z zaskoczenia (wtedy działał trening Courvosiera). Z uwagi na nadmiar czasu tym razem nie pomagało jednak przypominanie sobie samej, że jedynym nie do końca pewnym elementem jest prędkość zbliżeniowa Agresorów. Ani też to, że porucznik Venizelos, oficer taktyczny, przeliczył wszystko pięć razy, a komandor porucznik McKeon sprawdził tyleż samo. Ani także to, że sama skontrolowała z tuzin razy obliczenia McKeona, tyle że w ciszy i spokoju swojej kabiny. Teraz spoglądając na chronometr odliczający ostatnie sekundy, odruchowo sprawdziła, że okręt jest w pełni sprawny, i żałowała, że czas tak się wlecze.


— Wie pan, sir… jest w tym coś dziwnego — bąknął kapitan Lewis.

— Dziwnego? — zdziwił się D’Orville, obserwując ślady rakiet mknących ku formacji Hemphill.

— Ich ogień jest całkiem lekki, sir — Lewis wyjaśnił głośniej, przyglądając się ekranowi taktycznemu. — I nie jest skoncentrowany.

— Umpf? — D’Orville także spojrzał na ekran i zmarszczył brwi.

Lewis miał rację, a Sonja była zadeklarowaną zwolenniczką koncentracji ognia (co było jedną z naprawdę niewielu zalet jej taktyki w opinii D’Orville’a). Dodając do tego fakt, iż to on miał przewagę liczebną, powinna zasypać go lawiną rakiet, licząc na wyłączenie z walki choćby kilku okrętów, co wyrównałoby siły. Tylko, że tego nie robiła, co w rzeczy samej było zastanawiające.

— Ten namiar na jej wydzieloną eskadrę jest sprawdzony? — spytał po chwili.

— Też mi to przyszło do głowy, sir. Namiar jest pewny, ale nadawać może pojedynczy okręt. Jak pan sądzi, sir, czy to może być pułapka?

— Nie wiem — przyznał D’Orville, trąc w zamyśleniu podbródek. — To zupełnie do niej niepodobne, ale Grimaldi mógł ją w końcu przekonać choćby do czegoś tak prostego. Ryzykowny manewr dla dużych okrętów, a i tak mielibyśmy przewagę prędkości… Proszę na wszelki wypadek przekazać sekcji taktycznej, by przygotowali się do gwałtownej zmiany kursu.

— Tak jest, sir.



* * *


Jeden kod na ekranie taktycznym kapitana ukazującym formację Agresorów zamigotał szkarłatem i Honor uśmiechnęła się. Nie wiedziała, czy szpiedzy D’Orville’a (działający, ma się rozumieć, nieoficjalnie i całkowicie wbrew zasadom) przeniknęli zabezpieczenia otaczające modyfikacje jej okrętu, ale szpiedzy Upiornej Hemphill wykonali swoje zadanie — zidentyfikowali jednostkę flagową D’Orville’a. Jedną z poważniejszych potencjalnych słabości manewrów każdej floty było posiadanie przez każdy okręt kompletnych elektronicznych sygnatur wszystkich biorących w nich udział jednostek.

Ostatni raz spojrzała na chronometr, uniosła dłoń i powiedziała, patrząc na McKeona i Venizelosa:

— W porządku, panowie, zaczynamy.


— Sir! Nowa jednostka przeciwnika w namiarze… Ostrzeżenie kapitana Lewisa było spóźnione, a odległość dzieląca okręty zbyt mała, by mogło się na coś przydać. D’Orville ledwie zaczął odwracać się ku niemu, gdy tablica kontrolna Kinga Rogera rozbłysła czerwonymi światłami przy wtórze wycia alarmu uszkodzeniowego, kiedy lanca grawitacyjna trafiła w lewoburtową osłonę. Naturalnie, miała tak skalibrowaną moc, by nie wyrządzić żadnych szkód generatorom, ale komputery przeliczyły, co należało, i zameldowały o stosownych uszkodzeniach zgodnie z programem. Ledwie skończyły, na teoretycznie nie istniejącej osłonie eksplodowała niewiarygodnie liczna salwa torped energetycznych (także o poważnie zmniejszonej mocy).

D’Orville prawie podskoczył w fotelu, widząc na ekranie wizualnym oślepiającą biel wybuchów. W następnej sekundzie ekran zgasł, wraz zresztą z pozostałymi, jak też ze stanowiskami kierowania ogniem i maszynownią. W ciszy panującej na mostku dało się słyszeć stłumione przekleństwo — opanowanie admirała D’Orville’a także miało swoje granice.



* * *


— Bezpośrednie trafienie, ma’am! — wrzasnął radośnie Venizelos.

Honor uśmiechnęła się z satysfakcją, widząc, jak okręt flagowy Agresorów dryfuje pozbawiony zasilania, powodując rozpad szyku, gdy inne jednostki zmuszone były go wyminąć. Zgodnie z oceną własnego komputera pokładowego, King Roger został zniszczony wraz z całą załogą. A dokonał tego marny lekki krążownik. Dla takiej satysfakcji prawie warto było zostać wybranym przez Hemphill katem. Satysfakcja byłaby znacznie większa, gdyby udało jej się uratować krążownik, toteż przestała podziwiać własne dzieło.

— Proszę uaktywnić ekran! — Jej sopran był nieco wyższy niż zwykle, za to znacznie spokojniejszy niż głos oficera taktycznego.

Reakcja zaś była natychmiastowa, jako że komandor porucznik Santos czekała na ten rozkaz od pół godziny.

— Sternik, proszę wykonać Sierrę 5! — poleciła Honor.

— Sierra 5, aye — powtórzył sternik i Fearless położył się w gwałtowny skręt i zwrot, ustawiając się dnem do formacji Agresorów.

Zdążyli w ostatnim momencie — zaraz potem okręty Agresorów otworzyły ogień. Oficerowie ogniowi wszystkich mających w namiarach krążownik okrętów zasypali go lawiną ognia, który był już jednak całkowicie nieskuteczny. Honor uśmiechnęła się szeroko.

— Doskonale. Bosmanmacie Killian, lecimy na spotkanie z eskadrą. Pełna szybkość! — poleciła.

— Tak jest, ma’am. — Uśmiech sternika był równie szeroki.

A HMS Fearless skoczył przed siebie, osiągając przyspieszenie pięćset trzy g…

Pięćdziesiąt lat samodyscypliny pozwoliło admirałowi D’Orville’owi przestać kląć, zanim komputer uaktywnił ekrany otaczające jego fotel. Łączność pozostała zablokowana i nic na to nie można było poradzić, ale przynajmniej widział, co się dzieje. Co zresztą wcale nie poprawiło mu humoru. Lekki krążownik, który zniszczył jego flagową jednostkę jedną salwą, trzymał kurs, oddalając się z rosnącą prędkością. Kurs prowadził wzdłuż większości formacji, ale ekrany skutecznie chroniły go przed zmasowanym ogniem okrętów liniowych, a lekkie jednostki osłony były zbyt daleko, by mieć choćby cień szansy na dościgniecie go. Prawie widział, jak kapitan krążownika gra mu na nosie i pokazuje język.

— Miałeś rację, George — z trudem, ale udało mu się odezwać prawie normalnym tonem. — Sonja czegoś się jednak nauczyła.

— Tak, sir — Lewis podszedł do fotela admiralskiego, spoglądając na ekran taktyczny, i dodał cicho: — A teraz nas wykończy.

Szyk Obrońców zmieniał kurs i przyspieszenie, gwałtownie zwalniając i kierując się ku jego okrętom. Odległość była zbyt duża, by udało im się osiągnąć klasyczny ideał, czyli postawić kreskę nad T, przecinając jego kurs prostopadle, dzięki czemu można było strzelać pełnymi salwami burtowymi w pozbawione ekranów dzioby, ale manewr był zaplanowany, a zamieszanie wywołane zniszczeniem Kinga Rogera wystarczające, by sporo rakiet tam właśnie trafiło. Obrona zatrzymała sporo z nich, ale wystarczająca ilość dotarła do celów i koło symboli okrętów pojawiły się jasnoczerwone kody zniszczeń. Czołowa eskadra była praktycznie rozstrzeliwana na jego oczach.

D’Orville zacisnął pięści, westchnął i zmusił się do bezruchu. Po czym uśmiechnął się lodowato: przez najbliższych parę miesięcy z Sonją nie da się żyć, więc będzie musiał trenować cierpliwość. Prawdę mówiąc — trudno było jej się dziwić. Co prawda niewiele jego okrętów zostało zniszczonych, nim formacja uporządkowała się na tyle, by skuteczniej odpowiadać ogniem, ale wystarczająca ilość została poważnie uszkodzona, by wyrównać stosunek sił. Nie wspominając już o tym, że w każdej chwili mogły się pojawić jej pozostałe siły.

Co prawda była to subtelność zupełnie nie w jej stylu, lecz okazała się wyjątkowo skuteczna, i admirał Sebastian D’Orville przyrzekł sobie w duchu dowiedzieć się, kto dowodził tym lekkim krążownikiem. Każdy, kto tak przeprowadził ten manewr, zasługiwał na uwagę, i miał zamiar oświadczyć to owemu kapitanowi osobiście. Zakładając, ma się rozumieć, że zdoła się wystarczająco długo powstrzymać przed uduszeniem skurwysyna, by zdążyć mu pogratulować.



ROZDZIAŁ IV

Duma towarzysząca zniszczeniu okrętu flagowego admirała D’Orville’a, jaka ogarnęła cały krążownik, należała do dawno minionej przeszłości, co Honor kolejny raz musiała przyznać, obserwując, jak jej steward nalewa kawę. Miły aromat wypełnił niewielką salę odpraw, ale filiżanka, którą steward pierwszej klasy McGuiness postawił obok niej, nie zawierała kawy, a gorące kakao. Honor nigdy nie zdołała zrozumieć, jak coś, co pachnie tak ładnie jak kawa, może tak ohydnie smakować. Kolejny zresztą raz zastanawiała się, czy przypadkiem rosnące na powierzchni Manticory krzewy kawowe nie zmutowały, co czasami się zdarzało z ziemskimi roślinami, ale ponownie doszła do wniosku, że jest to nieprawdopodobne, biorąc pod uwagę zapał, z jakim korpus oficerski Royal Manticoran Navy opijał się tym obrzydlistwem. Przynajmniej w przeważającej większości. Tym razem jednak o jakimkolwiek zapale wśród zebranych nawet nie sposób było wspomnieć, toteż starannie stłumiła westchnienie i upiła łyk kakao, zachowując kamienną twarz. Z jednej strony, sprawy poszły lepiej niż się spodziewała, z drugiej sytuacja wyglądała gorzej niż przypuszczała. Zgodnie z oczekiwaniami, D’Orville i dowódcy jego eskadr po pierwszych ćwiczeniach zorientowali się, co dokładnie ma na pokładzie Fearless, a upokorzenie stanowiło doskonałą motywację. Toteż dołożyli starań, by sytuacja nigdy więcej się nie powtórzyła. Wyglądało w dodatku na to, że żywią urazę tak do okrętu, jak i do jego załogi (niezależnie od oficjalnych słów podziwu za doskonały manewr wygłoszonych przez D’Orville’a). W sumie trudno im się było dziwić — pierwsze ćwiczenia zakończyły się sromotną klęską i odwrotem Agresorów, którzy i tak ponieśli przy tym straty sięgające czterdziestu dwóch procent.

Podwładni D’Orville’a czekali na Honor i jej okręt przy następnych ćwiczeniach. Podejrzewała zresztą, że części z nich bardziej zależało na zniszczeniu Fearless niż na wygranej. I postawili na swoim — w czternastu kolejnych ćwiczeniach Fearless został zniszczony trzynaście razy i tylko dwukrotnie zdołał także zniszczyć okręt przeciwników — naturalnie nie Kinga Rogera. Miało to wręcz wstrząsający wpływ na morale załogi — takie lanie byłoby trudne dla każdej zwłaszcza po dumie z wyniku pierwszych ćwiczeń, a sprawę pogarszały jeszcze wiadomości od admirał Hemphill. Lady Sonję trafiła nagła cholera na wieść o tym, jak jej tajna broń (i nadzieje na awans) stała się przeszłością, oraz z jaką łatwością przeciwnik radził sobie z krążownikiem, gdy tylko poznał jego tajemnicę. Po gratulacjach zaczęły się pytania, potem pretensje, a potem było jeszcze gorzej. Wiedziała naturalnie, że to nie wina Honor, ale to niczego nie zmieniało.

Z punktu widzenia załogi krążownika także — szacunek, jakim nowa kapitan cieszyła się wśród załogi po pierwszym sukcesie, zaczął w miarę porażek wygasać, a duma z okrętu (i z samych siebie) parowały niczym woda na pustyni. Tylokrotna „śmierć” wpłynęłaby demoralizująco na każdą załogę, a przechwałki przeciwników w przerwach między ćwiczeniami dodatkowo pogarszały sytuację. Gdyby zdążyli poznać nowego dowódcę i nabrać do niej zaufania, sytuacja mogłaby wyglądać inaczej, w tym wypadku jednak taki rozwój wydarzeń mógł okazać się katastrofalny. Z ich punktu widzenia sprawa przedstawiała się mniej więcej tak: skoro Harrington może wcale nie jest taka dobra, a pierwszy raz mógł być dziełem przypadku, co będzie, kiedy znajdą się w prawdziwej bitwie? Co będzie, jeśli okaże się, że przez nią znajdą się w tarapatach? Honor doskonale ich rozumiała — na ich miejscu prawdopodobnie myślałaby tak samo. Ale nie była na ich miejscu, a jeśli wydawało im się, że są nieszczęśliwi, powinni choć na chwilę zamienić się z nią miejscami.

— Doskonale, panie i panowie — odezwała się, odstawiając filiżankę na spodek.

Filiżanki z kawą poszły w ślad za filiżanką z kakao, a na Honor spojrzało kilka par ostrożnych oczu. Wprowadziła regularne spotkania ze wszystkimi starszymi oficerami na pokładzie. Nie było to wymagane i wielu kapitanów wolało zostawić w tej kwestii wolną rękę swoim zastępcom, jako że do ich obowiązków należało sprawne kierowanie załogą. Honor wolała spotkania osobiste i choć wymagało to nieco dodatkowego wysiłku, by nie sprawiać wrażenia, iż podważa autorytet pierwszego oficera, dotychczasowe doświadczenia wskazywały, że mając okazję przedyskutowania problemów i osiągnięć z kapitanem, oficerowie współpracowali skuteczniej tak ze sobą, jak i z dowódcą. System sprawdził się doskonale na Hawkwingu — entuzjastyczna wręcz współpraca oficerów zaowocowała sukcesami niszczyciela. Tym razem jednak na podobny efekt nic nie wskazywało — jej podwładni bardziej obawiali się jej złości za kolejne porażki niż byli zainteresowani okazją do wspólnego rozwiązywania problemów. Spoglądając na ich sztywne postawy i drewniane miny, czuła własną klęskę. A obecni byli wszyscy oficerowie oprócz oficera łącznościowego, porucznika Webstera, który miał wachtę.

Przynajmniej fizycznie byli obecni. Twarzą do niej, po przeciwnej strome stołu, siedział komandor porucznik McKeon, spięty i z obojętną twarzą, ukrywający coś, co do niej czuł jeszcze przed rozpoczęciem manewrów. Po prawej stronie Honor zasiadała komandor porucznik Santos — pierwszy mechanik, ustępująca starszeństwem tylko McKeonowi. Minę miała równie jak on obojętną, a wzrok wbity w ekran notesu leżącego przed nią na stole. Dalej zasiadał porucznik Stromboli — potężnie zbudowany, czekoladowy astrogator. Choć właściwszym określeniem byłoby „kulił się”, bo tak właśnie wyglądał, niczym dziecko bojące się bury. Naprzeciwko niego siedział smukły porucznik Venizelos z nieobecnym wzrokiem i widoczną rezygnacją czekający na rozpoczęcie dyskusji. W jego rezygnacji było jednak trochę desperackiej brawury sugerującej, że równocześnie oskarża i obawia się, iż to kapitan winna była tak słabym wynikom osiągniętym przez krążownik.

Obok porucznika Stromboli siedział kapitan Nikos Papadapulous w nienagannym czarno-zielonym uniformie Royal Manticoran Marines. W przeciwieństwie do pozostałych nie czuł się nieswojo, za to nie ukrywał, że niewiele go to wszystko interesuje, w czym nie było niczego dziwnego. Korpus był formacją niezależną i w wielu kwestiach kierującą się własnymi prawami, a Marines byli poniekąd gośćmi na pokładach okrętów. Podlegali armii, nie flocie i w przeciwieństwie do załogi nie mieli pretensji ani do kapitana, ani do siebie, latali na okrętach zgodnie z przydziałami i jeżeli załoga coś spieprzyła to na nich nie odbijało się to w żaden sposób.

Naprzeciw niego zasiadała chirurg komandor Lois Suchon, do której niechęć Honor starała się za wszelką cenę ukryć. Nie było to łatwe, jako że jej rodzice byli lekarzami, a ojciec przed odejściem na emeryturę doszedł do stopnia Suchon, i Honor dobrze wiedziała, jak wielką pomocą dla dowódcy może być dobry lekarz. Panią doktor Suchon jednak to, co się działo na pokładzie, obchodziło jeszcze mniej niż kapitana Papadapolousa. Lekarze byli specjalistami i w przeciwieństwie do oficerów liniowych podlegali wyłącznie dowódcy okrętu, nie zaś całej hierarchii służbowej, toteż w zasadzie można było zrozumieć, że chuda i drażliwa lekarka interesowała się głównie izbą chorych. Tylko że nie interesowało jej nic więcej, a co gorsza Honor miała nieodparte wrażenie, że konieczność troszczenia się o stan zdrowia załogi uważa za upierdliwą nieprzyjemność. A tego nie była w stanie wybaczyć żadnemu lekarzowi.

Przeniosła wzrok na siedzących po obu stronach McKeona. Porucznik Ariella Blanding, kwatermistrz, była najmłodsza tak wiekiem, jak i starszeństwem spośród zebranych i wyglądała, jakby obawiała się, że dowódca zaraz na nią naskoczy, pomimo że jej dział przez całe manewry funkcjonował bezbłędnie. Była niewysoką, zgrabną blondynką o uroczej, owalnej twarzy i dużych oczach, które teraz rzucały niespokojne spojrzenia na wszystkie strony niczym u myszy próbującej obserwować zbyt wiele kotów. Siedząca po przeciwnej stronie McKeona porucznik Mercedes Brigham wyglądała na jej dokładne przeciwieństwo. Była wystarczająco stara, by móc być matką Honor, a jej poorana zmarszczkami, prawie czarna twarz dawno przestała być urocza. Była żaglomistrzem — specjalność ta wychodziła dość szybko z użycia w Królewskiej Marynarce,, ale nie wydawało się to robić na niej specjalnego wrażenia. Skoro przez tyle lat nie awansowała, musiała zdawać sobie sprawę, że służbę zakończy jako porucznik, i wydawało się to jej odpowiadać. Miała żywą twarz, z zasady wyrażającą spokojną pewność siebie. Teraz przybrała obojętną minę, lecz w przeciwieństwie do pozostałych nie wydawała się bać dowódcy. A to już było coś.

Honor skończyła przegląd i ledwie powstrzymała się od wywarczenia rozkazu, żeby przestali się zachowywać jak banda przestraszonych gówniarzy. Nic by to nie dało, poza utwierdzeniem ich w słuszności żywionych obaw. Które, tak całkiem uczciwie biorąc, miały swoje podstawy — sama znała wielu kapitanów wyładowujących frustracje j na oficerach. W końcu ktoś musiał być winien, a oni taki wyraźnie spodziewali się takiej właśnie reakcji dowódcy, że Honor zaczęła zostawiać Nimitza w kabinie — był zdecydowanie zbyt wrażliwy empatycznie, by narażać go na przebywanie w takiej atmosferze.

— Panie McKeon, co z nasza prośbą o uzupełnienie zaopatrzenia? — spytała spokojnie.

Pierwszy oficer spojrzał na Blanding i wyprostował się na krześle.

— Mamy je pobierać co poniedziałek od dwunastej trzydzieści, ma’am — odparł zwięźle.

Zbyt zwięźle. Od początku ograniczał osobisty kontakt z Honor do niezbędnego minimum, tworząc barierę, przez którą nic nie potrafiło się przebić. Był skuteczny, szybki i kompetentny — i nie było między nimi ani śladu jakiejkolwiek relacji. Honor ugryzła się w język — zastępca dowódcy okrętu wojennego stanowił niezbędne ogniwo między kapitanem a resztą oficerów i załogą. Był jego alter ego i zajmował się codziennymi sprawami okrętu oprócz tego, że pomagał w dowodzeniu, jeśli zaszła taka potrzeba. McKeon nie wypełniał tego zadania w ogóle i choć był zbyt dobrym oficerem, by zachęcać podwładnych do dyskusji na temat problemów, jakie spotkały ostatnio krążownik, to jego zachowanie mówiło samo za siebie. Jego milczenie było niezwykle wymowne i przyczyniało się poważnie nie tylko do odizolowania kapitana od oficerów, ale przenosiło się także na zachowanie reszty załogi.

— Czy są jakieś nowe wiadomości o tych dodatkowych platformach rakietowych, o które prosiliśmy? — spytała, ponownie próbując przełamać jego chłodny formalizm.

— Nie, ma’am — McKeon zapisał coś w notesie. — Sprawdzę to z zaopatrzeniem floty.

— Dziękuję, panie McKeon — tym razem nie próbowała ukryć westchnienia i zwróciła się do Dominiki Santos. — Jak przebiega modyfikacja lancy, pani komandor?

— Sądzę, że do końca wachty skończymy wymianę obwodów i będziemy gotowi do prób, ma’am. — Santos nawet nie podniosła wzroku znad ekranu, notując coś. — Później będziemy musieli…

Alistair McKeon wyłączył się ze słuchania meldunku Santos — obserwował profil Honor Harrington, czując potęgującą się urazę i zadawnioną, tępą niczym ćmienie zęba złość. Kapitan wyglądała równie spokojnie jak zawsze i całe jej zachowanie tylko pogłębiało te uczucia. Z wyszkolenia był oficerem taktycznym i doskonale wiedział, że otrzymali niewykonalne zadanie, a mimo to nie mógł pozbyć się myśli, że sam uporałby się z nim lepiej. No bo na pewno nie gorzej… sama świadomość takiej oceny powodowała, że czuł się winny. I to najbardziej wobec samego siebie: był, do cholery, zawodowym oficerem floty, a nie jakimś zazdrosnym uczniakiem. Jego zadaniem było wspieranie dowódcy, wcielanie jego planów w życie i pełna współpraca, a nie złośliwa satysfakcja z porażki takowych planów czy niezdolność do przezwyciężenia własnych uczuć. Ta świadomość naturalnie jedynie pogarszała jego samopoczucie.

Santos skończyła i Honor nadal nienagannie uprzejmie zwróciła się do Venizelosa, zachowując wszelkie przyjęte formy. To także było nienormalne — w zgranej załodze kapitan mówił oficerom na ty, a oni zwracali się doń per „skipper”. A prowadzenie takiego spotkania należało również do obowiązków pierwszego oficera, który powinien wiedzieć, co jest bardzo ważne, a co mniej, i dyrygować czasem, subtelnie wzmacniając autorytet dowódcy. Zamiast tego siedział jak słup — kolejna odpowiedzialność, której unikał. Zdawał sobie zresztą sprawę, że zapędzał się tym w kozi róg, bowiem nie sposób odzyskać możliwość wykonywania obowiązków, których długo nie podejmował — Harrington dojdzie w końcu do wniosku, że nie może na nim polegać, i przestanie dawać mu szansę, by pokazał, że tak nie jest. A to mogło mieć tylko jeden finał — jedno z nich będzie musiało odejść z okrętu. I na pewno tym kimś nie będzie kapitan. Uczciwie zresztą musiał przyznać, że to nie Honor powinna w takim wypadku odejść. Rozejrzał się ponownie po sali, tym razem z objawami paniki — mógł to wszystko stracić. Wiedział, że nie ma szans na dowodzenie tym krążownikiem, ale dzięki swym poczynaniom i bezczynności mógł utracić nawet to, co miał. A w konsekwencji nawet szansę na jakiekolwiek dowództwo. Jednak nawet ta świadomość nie pomagała — pierwszy raz poczucie obowiązku nie spowodowało zmiany w jego zachowaniu; nie był w stanie pokonać swojej urazy i wynikającej z niej niechęci.

Przez moment miał ochotę przyznać się do targających nim uczuć i porażek oraz prosić Harrington, by pomogła mu znaleźć wyjście. W jakiś sposób wiedział, że w ciemnobrązowych oczach nie dostrzeże pogardy, a w spokojnym sopranie nie usłyszy potępienia. I dlatego właśnie było to niewykonalne. Byłaby to ostateczna kapitulacja — przyznanie przed samym sobą, że Honor w pełni nadawała się na dowódcę, a on był niesprawiedliwy.

McKeon zacisnął zęby, gładząc w milczeniu grzbiet elektronicznego notesu.



* * *


Słysząc brzęczyk interkomu, Honor włączyła urządzenie.

— Oficer łączności, ma’am — zameldował stojący na warcie Marine.

— Proszę go wpuścić — poleciła, maskując zdumienie. Drzwi odsunęły się i do kabiny wszedł porucznik Samuel Houston Webster.

Honor wskazała na fotel po przeciwnej stronie biurka, a Nimitz siadł, bleekąjąc na powitanie. Jak zwykle był doskonałym barometrem uczuć Honor — nigdy nie lubiła kapitanów faworyzujących któregoś z oficerów, ale gdyby należała do takich, jej wybór padłby na chudego i nie zawsze zgrabnego młodzieńca. Był najradośniejszy z całej kadry krążownika i wydawał się najmniej jąj obawiać. Powód mógł być prosty — jako jedyny ze wszystkich oficerów mógł nie przejmować się tym, czy jego kapitan wywołała niezadowolenie admirał Hemphill, czy nie, ponieważ nie dość, że był bardzo dobry w tym, co robił, był także trzecim kuzynem księcia New Texas. Czyli pochodził z najwyższej arystokracji. Honor najczęściej źle się czuła wśród jej przedstawicieli, ale nikt nie mógł się czuć w ten sposób w towarzystwie Webstera. Nic więc dziwnego, że uśmiechnęła się do niego, gdy usiadł, ale ku jej zaskoczeniu nie odwzajemnił uśmiechu. Miał nieszczęśliwą minę i nie próbował jej ukryć, kładąc na biurku elektrokartę z wiadomością.

— Właśnie przyszły nowe rozkazy z Admiralicji, ma’am — zameldował. — Z naszym nowym przydziałem.

Coś w sposobie, w jaki to powiedział, oraz fakt, że przyniósł je osobiście, zamiast przesłać przez posłańca czy elektronicznie, wzbudziły czujność Honor. Zmusiła się do zachowania wyrazu twarzy wyrażającego spokojne zainteresowanie i wzięła elektrokartę. A potem przygryzła wargę, czytając zwięzłą treść.

Placówka Basilisk.

Hemphill musiała być znacznie bardziej wkurzona i rozczarowana, niż podejrzewała.

— Rozumiem — powiedziała spokojnie, odkładając wiadomość i odchylając oparcie fotela. Nimitz wskoczył jej na ramię i opiekuńczym gestem owinął ogon wokół jej szyi. Machinalnie uniosła dłoń i podrapała go po podgardlu. Webster milczał — w końcu w takiej sytuacji niewiele mógł powiedzieć.

— Cóż, w końcu przynajmniej wiemy — Honor odetchnęła głęboko i przyłożyła kciuk do skanera elektrokarty, formalnie przyjmując nowe rozkazy, po czym oddała ją Websterowi. — Proszę przekazać pozdrowienia komandorowi McKeonowi i powiedzieć mu, by po zapoznaniu się z nowym przydziałem sprawdził i uzupełnił wraz z porucznikami Stromboli i Brigham dane, jakie mamy o systemie Basilisk.

— Tak jest, ma’am — Webster wstał, zasalutował, odwrócił się i wyszedł.

Gdy drzwi zamknęły się za nim, Honor zamknęła oczy. I zacisnęła pięści.

Placówka w systemie Basilisk nie była normalnym przydziałem służbowym — była wygnaniem w niebyt i zapomnienie.

Wstała i zaczęła spacer po kabinie, trzymając Nimitza w objęciach. Tym razem nawet jego mruczenie i inne wysiłki nie były w stanie uratować jej przed depresją. Jej oficerowie bali się jej, zastępca był równie użyteczny co góra lodowa, załoga obwiniała ją o katastrofalne wyniki osiągnięte podczas manewrów, a teraz dostała najgorszy możliwy przydział w całej Królewskiej Marynarce. Przygryzła wargę, czując napływające łzy na wspomnienie, jak dumna i szczęśliwa była z nowego dowództwa i okrętu. Teraz wydawało się to takie nierealne.

Przestała wędrować tam i z powrotem i wzięła głęboki oddech. A potem wyprostowała się, pogłaskała Nimitza i posadziła go na ramieniu. Dobrze — chcą ją i krążownik wmieść pod dywan i usunąć w kąt, bo stali się kłopotliwym przypomnieniem porażki dla pani admirał Hemphill. Ich prawo. Nic nie mogła na to poradzić, oprócz najlepszego, na co ją było stać, wykonywania obowiązków. A to, że placówka Basilisk stała się karnym przydziałem w RMN, nie oznaczało bynajmniej, że nie była ważna.

Wróciła do biurka, starając się nie myśleć, jak zareaguje załoga, i skoncentrowała się na przypomnieniu sobie, co wie o układzie Basilisk. Z logicznego punktu widzenia przydział nie powinien być dowodem niełaski, a wręcz przeciwnie. System bowiem odgrywał poważną rolę w gospodarce Królestwa i rola ta coraz bardziej rosła. Był też niezwykle ważny ze strategicznego punktu widzenia, a także stanowił jedyny teren królestwa Manticore znajdujący się poza macierzystym układem planetarnym. Każdy z tych powodów powinien być wystarczający, by skierowanie tam uznać za prestiżowe. Układ Manticore był unikamy w znanej galaktyce — był bowiem podwójny: miał dwie gwiazdy (typu GO i G2) oraz trzy planety ziemskiego typu (Manticore, Gryphon i Sphinx, na której urodziła się Honor). Ponieważ obejmował tyle nadającej się do zamieszkania przestrzeni, Królestwo nigdy nie znalazło się w sytuacji wymagającej ekspansji pozasystemowęj i przez pięć standardowych wieków tego nie robiło. Ekspansji zresztą najprawdopodobniej nadal by nie było, gdyby nie połączenie dwóch czynników — rosnącego zagrożenia ze strony Haven i coraz istotniejszej roli, jaką odgrywał znajdujący się w systemie Basilisk terminal wormhole zwanej Manticore Junction, a będącej unikatem równym systemowi Manticore, ponieważ miała nie mniej niż sześć terminali! Czyli o jeden więcej od wszystkich dotąd znanych, a astrofizycy upierali się, że dane dotąd uzyskane wskazują na istnienie co najmniej jeszcze jednego terminalu, tyle, że dotąd nie udało się im wyliczyć wystarczająco dokładnie, gdzie powinien się on znajdować.

W znacznej części Manticore Junction odpowiedzialna była za zamożność Królestwa Manticore. W nadprzestrzeni najszybsze frachtowce mogą poruszać się z prędkością nieco większą niż 1200 prędkości świetlnych, co daje pięciomiesięczną podróż z Manticore na Ziemię. Terminal Beowulf tymczasem przenosił taki frachtowiec bez mierzalnego upływu czasu do Sigmy Draconis odległej od, Słońca ledwie o czterdzieści osiem lat świetlnych. Zalety handlowe wormholi są oczywiste, a oddalone od siebie terminale stanowią magnesy przyciągające statki. A cały ruch z powodów czysto fizycznych musi przejść przez centralny terminal — w tym konkretnym przypadku znajdujący się w systemie Manticore. Każdy zaś taki system czerpie olbrzymie korzyści z tego faktu i choć podatki nałożone przez Królestwo należą do najniższych w galaktyce, ilość opodatkowanych ładunków przynosi olbrzymie dochody. Doliczyć do nich należy także te płynące z magazynowania, napraw i innych rodzajów działalności typowej dla centrum ruchu towarowego obsługującego setki planet i systemów.

Powoduje to również zagrożenia militarnej natury, jako że z równym powodzeniem przez terminal przelecieć może superfrachtowiec, co superdreadnaught, a korzyści ekonomiczne byłyby smacznym kąskiem dla wszystkich sąsiadów. Władze Królestwa zdawały sobie z tego sprawę od dawna (podobnie jak i obywatele), ale dopóki nie pojawiło się niebezpieczeństwo ze strony najpierw Republiki Haven, a potem Ludowej Republiki Haven, nikt specjalnie się tą ewentualnością nie przejmował. A Haven stanowiło poważne zagrożenie — po prawie dwustu standartowych latach marnowania pieniędzy rząd Republiki zdecydował, że nie ma innego wyjścia jak podboje, by zapewnić obywatelom poziom życia, do jakiego przywykli z tytułu opieki społecznej (a raczej państwowej). W ciągu ostatnich pięćdziesięciu lat Ludowa Marynarka udowodniła, że jest zdolna skutecznie wypełniać to zadanie. Haven zdobyło już jeden terminal dwanaście standartowych lat temu, podbijając Trevor Star, i dla nikogo rozsądnego (w tym i Honor) nie ulegało wątpliwości, że miało ochotę na pozostałe, a zwłaszcza na centralny, ponieważ bez niego inne miały ograniczone wykorzystanie.

I dlatego właśnie Królestwo Manticore zaanektowało system Basilisk natychmiast po jego odkryciu, czyli około dwudziestu lokalnych lat temu. System posiadał gwiazdę typu G5 i jedną nadającą się do zamieszkania (przy dużej dozie dobrej woli) planetę. Podjęcie decyzji skomplikowało odkrycie istnienia inteligentnych tubylców — liberałowie podnieśli wrzask o „podbijaniu aborygenów”, a postępowcy sprzeciwili się całej operacji, ponieważ Haven mogłoby ją uznać za „prowokację”. Ich zdaniem należało przekupić Haven, a nie irytować, a logicznym było, że w dniu, w którym republika zainteresuje się Konfederacją Silesiańską, Basilisk znajdzie się na drodze podboju. Konserwatyści z kolei byli przeciwni wszystkiemu, co działo się poza znanymi i bezpiecznymi granicami, a więc i poszerzeniu tychże granic. Nic więc dziwnego, że system stał się kością niezgody między partiami politycznymi, a centryści i lojaliści przepchnęli przez Izbę Lordów projekt przyłączenia jedynie minimalną przewagą głosów. I to mimo wyraźnych dowodów niezwykle silnego poparcia w Izbie Gmin (w tym także ze strony zadeklarowanych zwolenników Partii Liberalnej). Aby to osiągnąć, rząd zmuszony był zgodzić się na rozmaitego rodzaju ograniczenia łącznie z niezwykle głupim (nie tylko w opinii Honor) zakazem budowy w systemie stałych umocnień czy choćby bazy floty. Dodatkową klauzula głosiła, że liczebność placówki powinna być utrzymana na poziomie niezbędnego minimum.

Należałoby oczekiwać, iż w warunkach ścisłego limitowania ilości okrętów mogących stacjonować w układzie planetarnym wysyłane tam będę jedynie najlepsze, zwłaszcza że ruch towarowy przez terminal rósł lawinowo. Praktyka, zwłaszcza od chwili, gdy Pierwszym Lordem Admiralicji został Sir Edward Janacek, wyglądała dokładnie odwrotnie. Janacek nie był niestety pierwszym nie doceniającym ważności systemu, ale jego poprzednicy przynajmniej próbowali uzasadnić to czymś więcej niż prywatnym politycznym widzimisię. Wcześniejsza teoria głosiła,. iż skoro nie można w systemie rozmieścić sił mających szansę go obronić, to szkoda marnować ludzi i okręty. Dlatego też nawet niektórzy zwolennicy przyłączenia uważali placówkę wyłącznie za wysunięty posterunek zwiadowczy, którego jedynym zadaniem było ostrzeżenie Home Fleet o ataku. Z ich punktu widzenia, nie było również sensu w poświęcaniu większej ilości ludzi i okrętów, niż było to niezbędne do wykonania tego zadania.

Janacek miał jeszcze radykalniejszą opinię — ledwie objął kontrolę nad Admiralicją, zredukował maksymalnie liczebność placówki, uważając ją za zagrożenie i uciążliwość. Najchętniej w ogóle by ją zlikwidował, a ponieważ nie mógł tego zrobić, dopilnował, by nie marnowały się tam użyteczne okręty czy kapitanowie. W ten sposób placówka Basilisk stała się karnym przydziałem w Royal Manticoran Navy — miejscem, do którego wysyłano najgorszych lub też tych, którzy wzbudzili niezadowolenie Ich Lordowskich Mości.

Jak komandor Honor Harrington i HMS Fearless.



ROZDZIAŁ V

HMS Fearless zaczął wytracać prędkość, dolatując do zewnętrznego perymetru fortyfikacji Manticore Junction. Obie gwiazdy systemu zlewały się z milionami innych za rufą, ponieważ terminal główny, zwany potocznie nexusem, znajdował się o prawie siedem godzin świetlnych od nich.

Dyżurna wachta była na stanowiskach i ktoś obcy, obserwując mostek, mógłby nie zorientować się, jak ponury nastrój panuje wśród załogi. Nikogo obcego jednak nie było, a każdy, kto żył od tygodni z tymi ludźmi, był w stanie wyczuć upokorzenie i przygnębienie załogi i to bez empatycznych talentów Nimitza. Zamykali się w sobie coraz bardziej, aż wykonywanie służbowych obowiązków pozostało jedyną rzeczą łączącą ich z dowódcą.

Honor oparła się wygodniej, tłumiąc kolejne westchnienie, i z kamienną twarzą obserwowała ekran taktyczny, na którym widać było niebieską linię kursu, po której przesuwał się zielony punkt oznaczający krążownik. Linia wiła się między umocnieniami, kończąc się pół sekundy świetlnej dalej — tam zaczynał się korytarz wylotowy nexusa. Mimo przygnębienia poczuła znajomy dreszcz, gdy uświadomiła sobie, jak potężne umocnienia otaczają te niewidzialne wrota między gwiazdami. Najmniejszy z zewnętrznych fortów miał prawie szesnaście milionów ton — dwa razy więcej niż superdreadnaught — a stosunek jego masy do uzbrojenia był znacznie wyższy. Forty nie były zdolne do lotów w nadprzestrzeni, toteż wszystko to, co w okrętach zajmowały silniki, generatory i napęd, służyło do rozmieszczenia uzbrojenia i amunicji. Nie oznaczało to bynajmniej, że forty nie były zdolne do ruchu w normalnej przestrzeni. Każdy posiadał kulistą osłonę aktywną przez cały czas i zawsze obsadzony był przez gotową do walki załogę. Ponieważ jednak nikt nie wiedział, co nadlatuje, przybycie napastników (dajmy na to startujący z terminalu Trevor Star) byłoby dla obrońców zaskoczeniem — nikt nie jest zdolny długo pozostawać w stanie alarmu bojowego. A napastnicy przybyliby gotowi do walki.

Z tego właśnie powodu perymetr wewnętrzny sfery umocnień otaczających nexus znajdował się o pół miliona kilometrów od niego. Gdyby bowiem napastnicy natychmiast po znalezieniu się w normalnej przestrzeni mieli fortyfikacje w zasięgu broni energetycznej, umocnienia te zostałyby błyskawicznie zniszczone. Ponieważ statki i okręty, wychodząc z nexusa, miały niewielką prędkość — kilkunastu kilometrów na sekundę — nie były zdolne do natychmiastowego, szybkiego ataku. Odległość do wewnętrznych fortów wymuszała więc użycie rakiet, a nawet wyposażone w impellery pociski potrzebowały na jej pokonanie trzydziestu pięciu sekund. Teoria głosiła, że załogi powinny w tym czasie osiągnąć pełną gotowość bojową i odpowiedzieć ogniem. Ponieważ praktyka często mijała się z teorią, uzbrojenie obronne wszystkich fortów RMN opracowano tak, by komputer miał pierwszeństwo przed operatorem, nawet bez ogłoszenia alarmu.

Na wypadek wojny obronę wzmacniały automatyczne platformy laserowe uzbrojone w lasery podobne do tych, jakie posiadały rakiety, tyle że o większej mocy. Rozmieszczono je znacznie bliżej nexusa i programowano tak, by automatycznie ostrzeliwały każdą jednostkę, której nie zidentyfikują jako własną. W czasie pokoju nie rozmieszczano ich na stanowiskach, gdyż wypadki zawsze mogą się zdarzyć, a przypadkowe rozstrzelanie liniowca pasażerskiego, który został mylnie rozpoznany przez komputery, byłoby, delikatnie mówiąc, kłopotliwe. Naturalnie napastnicy zniszczyliby szybko większość platform (część nie zdołałaby nawet wystrzelić), ale pierwszy ogień przetrwałaby wystarczająca ilość, by zadać mu poważne straty.

Pomimo tego wewnętrzne forty nawet w najbardziej sprzyjających okolicznościach poniosłyby ciężkie straty, aby więc nie doszło do przerwania obrony, forty zewnętrznej sfery muszą wejść na miejsce zniszczonych. Ich przyspieszenia są niewielkie — poniżej sto g — ale wyposażono je w impellery i generatory pozwalające na utworzenie tak ekranu, jak i osłon grawitacyjnych. W przypadku jednak gdyby atak był wielotranzytowy (to jest gdyby wróg startował z dwóch lub więcej terminali) i wykonany był dużymi siłami, umocnienia byłyby zbyt słabe, by go powstrzymać. I to był podstawowy powód, dla którego Królestwo Manticore zaanektowało Basilisk. Nexus był kluczem każdej z wormholi, ponieważ okręty czy statki mogły przemieszczać się z niego do dowolnego innego terminalu jak też z dowolnego terminalu do niego, ale nie mogły odbyć bezpośredniego tranzytu z terminalu na terminal (np. z Trevor Star do Basiliska). Ekonomicznie dawało to Królestwu (w przypadku Manticore Junction) potężną przewagę nawet nad kimś, kto kontrolowałby dwa lub więcej terminale. Militarnie sytuacja wyglądała odwrotnie. Należy bowiem pamiętać, że każda wormhole miała ograniczoną pojemność, to jest określony maksymalny tonaż, jaki mógł być przesyłany jednorazowo. W przypadku Manticore Junction było to około dwustu milionów ton. Granica ta wyznaczała równocześnie limit tonażu, jaki RMN mogła wysłać na każdy z terminali, a równocześnie jaki napastnik był w stanie przesłać do nexusa. Po każdym tranzycie następowała destabilizacja przejścia na okres wprost proporcjonalny do kwadratu masy jednostki, która właśnie dokonała tranzytu. W przypadku mającego cztery miliony ton frachtowca było to dwadzieścia pięć sekund, ale po tranzycie dwustu milionów ton przejście byłoby zamknięte na siedemnaście godzin. Oznaczało to brak możliwości dosłania posiłków, ale i wycofania się, a więc napastnik musiał tak obliczyć skład zespołu uderzeniowego, by mieć pewność zwycięstwa.

Gdyby jednak atakujący kontrolował więcej niż jeden terminal, to z każdego mógł wysłać do nexusa flotę o tonażu dwustu milionów ton, ponieważ żadna nie pokonywałaby tej samej trasy. Zgranie takiego ataku wymagałoby nader dokładnego planowania i koordynacji, co przy zespołach oddalonych o setki lat świetlnych nie byłoby łatwe. Ale wykonalne. A takiego ataku nie powstrzymałyby nawet najlepsze fortyfikacje. Nawet te stanowiące trzydzieści procent potencjału RMN. I dlatego niezbędnym było zagwarantowanie bezpieczeństwa, a w najgorszym razie neutralności innych terminali.

Fearless zwolnił, a potem zatrzymał się, wytrącając Honor z rozmyślań.

— Otrzymaliśmy zezwolenie z kontroli lotów, ma’am — zameldował Webster. — Mamy numer ósmy w kolejce do tranzytu.

— Dziękuję, panie Webster — Honor spojrzała na swój ekran manewrowy: obok kursora oznaczającego krążownik pojawiło się czerwone i przeniosła wzrok na sternika, prześlizgując się przy okazji wzrokiem po McKeonie i traktując go jak powietrze. — Sternik, proszę łaskawie utrzymywać pozycję w kolejce do wylotu.

— Aye, aye, ma’am. Utrzymywać pozycję w kolejce do wylotu — potwierdził Killian.

Honor zadowolona skinęła głową i spojrzała na ekran wizualny — z nicości wyskoczył nagle potężny frachtowiec. Był to widok, który doskonale znała, ale który nigdy jej się nie znudził, a powiększenie dawane przez ekran jedynie potęgowało efekt. Mający z pięć milionów ton statek pojawił się z nicości w mgnieniu oka, przez moment opromieniony niematerialnymi, okrągłymi żaglami skrzącymi się od energii, które błyskawicznie zblakły i zwinęły się, przechodząc płynnie w ekrany po rekonfiguracji napędu. Frachtowiec powoli nabierał prędkości, łącząc się równocześnie z kontrolą lotów, by uzyskać miejsce na trasie odlotowej i kontynuować podróż do miejsca przeznaczenia.

Fearless przesuwał się powoli, utrzymując przyznane miejsce w kolejce — w czasie pokoju okręty nie miały żadnych przywilejów i traktowane były jak wszystkie jednostki latające korzystające z nexusa. Przed nim i za nim znajdowały się olbrzymie frachtowce, ale kontrola lotów była niezawodna. Honor usiadła więc wygodnie i oddała się obserwowaniu zorganizowanego zamieszania w okolicach nexusa. W normalnych warunkach wlot i przylot następowały na zmianę w odstępach trzech minut. I tak przez całą dobę i przez wszystkie doby w roku. Frachtowce/jednostki zwiadu kartograficznego, liniowce pasażerskie, transportowce kolonizacyjne, prywatne jachty czy statki pocztowe oraz okręty własne i zaprzyjaźnionych flot — poziom ruchu był niewiarygodny, a to, że nie dochodziło do kolizji, zawdzięczać należało przytomności umysłów i doświadczeniu kontrolerów. Cały terminal (jak też i nexus) zajmował kulę o średnicy jednej sekundy świetlnej, toteż wektory wlotowe i wylotowe były ściśle określone, a od ich dokładnego utrzymania zależał właściwy przebieg tranzytu czyli dotarcie do celu. Dokładność była tym ważniejsza, że nawet kontrola lotów nie miała pojęcia, co przylatuje i skąd. Oznaczało to, że aby nie doszło katastrofy, każda jednostka musiała znajdować się w niewielkim i ściśle określonym obszarze przestrzeni. Bosmanmat Killian utrzymywał krążownik w wyznaczonym położeniu bez trudu i dalszych rozkazów, toteż gdy zbliżyli się do końcowej radiolatarni, Honor wywołała maszynownię, a gdy na ekraniku łączności fotela kapitańskiego ukazała się twarz komandor Santos, poleciła:

— Komandorze, proszę przygotować się na mój rozkaz do rekonfiguracji napędu.

— Aye, aye, ma’am. Pełna gotowość do rekonfiguracji. Honor skinęła głową, obserwując, jak poprzedzający ich frachtowiec dryfuje do przodu, jakby waha się przez moment i znika. Na ekranie manewrowym pojawiła się cyfra l — spojrzała na Webstera, czekając, aż skinie głową.

— Możemy rozpocząć tranzyt, ma’am — zameldował.

— Doskonale. Proszę przekazać moje podziękowania kontroli lotów — poleciła. — Sternik, proszę wziąć kurs na nexus.

— Aye, aye, ma’am.

Fearless podpełzł do przodu, mając ledwie dwadzieścia g przyspieszenia i ustawiając się dokładnie na niewidzialnych szynach prowadzących w nicość. Honor zaś w duchu podziękowała Opatrzności za komputery — gdyby miała wyliczyć niezbędne parametry, poderżnęłaby sobie gardło. Na szczęście komputery działały niezawodnie bez względu na to, czy używał ich matematyczny geniusz, czy idiota. Wszystko, czego potrzebowały, to właściwe dane wejściowe, i w przeciwieństwie do pewnych instruktorów z akademii nie traciły cierpliwości, czekając na nie.

Jedynka zmieniła się z czerwonej w zieloną, gdy okręt znalazł się we właściwej pozycji. Honor przeniosła wzrok na twarz Santos.

— Proszę postawić dziobowy żagiel — poleciła.

— Aye, aye, ma’am. Dziobowy żagiel… postawiony. Gołym okiem nic nie było widać, ale odczyty instrumentów informowały wyraźnie, że ekran spadł do połowy mocy — dziobowy pierścień napędowy nie generował już sprężonych pasm grawitacji, ale mający trzysta kilometrów średnicy krąg ukierunkowanej grawitacji rozciągający się wokół kadłuba. Żagiel, zwany oficjalnie od nazwiska wynalazczyni „żaglem Warshawskiej”, całkowicie bezużyteczny w normalnej przestrzeni, stanowił podstawę napędu nadprzestrzennego. Nexus był po prostu ukierunkowanym tunelem nadprzestrzeni tkwiącym w przestrzeni normalnej na podobieństwo oka cyklonu.

— Proszę przygotować się do postawienia rufowego żagla na mój rozkaz, pani Santos — poleciła Honor, obserwując, jak Fearless powoli posuwa się do przodu napędzany jedynie połową mocy. Na ekranie pojawiła się nowa liczba, gwałtownie rosnąca w miarę jak żagiel znajdował się coraz głębiej w nexusie. Co prawda, przy takim manewrze istniało konstrukcyjne zabezpieczenie dające kapitanowi piętnaście sekund w każdą stronę, ale żaden dowódca nie chciał wyglądać na fajtłapę, toteż wszyscy starali się… Liczba przekroczyła graniczną, co oznaczało, że żagiel czerpie już wystarczającą moc ze skręconej fali grawitacyjnej, by swobodnie manewrować, Honor rozkazała:

— Proszę postawić rufowy żagiel.

— Aye, aye, ma’am… Rufowy żagiel postawiony.

Fearless drgnął, gdy ekran zniknął całkowicie, a na rufie utworzył się kolejny krąg żagla, którego środkiem był kadłub krążownika.

Honor obserwowała uważnie Killiana, ponieważ przejście z impelleru na żagiel było jednym z mniej może skomplikowanych, ile dziwnych manewrów dla sternika i stanowiło doskonałą podstawę do oceny jego doświadczenia i umiejętności. Na niewielkim podoficerze nie wywarł on większego wrażenia, jego dłonie poruszały się pewnie, a posłuszny jego woli okręt ledwie drgnął podczas całej operacji. Zadowolona z umiejętności bosmanmata Honor przeniosła wzrok na ekran manewrowy. Fearless nabierał szybkości; zacisnęła oczy, przygotowując się na nieodłączny element przejścia z normalnej przestrzeni do nadprzestrzeni. Nie musiała długo czekać na pierwszą falę nudności. Nikt tak naprawdę nie potrafił się do tego przyzwyczaić, a przejścia przez wormhole były gorsze, gdyż ataki nudności występowały szybciej. Ale też i szybciej się kończyły. Pocieszona tą świadomością, spróbowała ignorować coraz silniejsze ataki nudności i zapanować nad nimi.

Ekran manewrowy zgasł i natychmiast rozjarzył się ponownie — ani ludzkie zmysły, ani żaden chronometr czy inne urządzenie pomiarowe nie były w stanie zmierzyć, jak długo Fearless nie istniał. Dla wszystkich na pokładzie był to moment — w tym czasie krążownik został przeniesiony z układu Manticore do systemu Basilisk w punkt oddalony od tej gwiazdy o sześćset minut świetlnych. W einsteinowskiej przestrzeni było to dwieściedziesieć lat świetlnych. Honor z ulgą przełknęła ślinę, czując, jak mdłości ustępują wraz z energią tranzytu wypromieniowywaną przez żagle.

— Tranzyt zakończony, ma’am — zameldował Killian.

— Dziękuję, bosmanmacie. Manewr przeprowadził pan wzorowo — pogratulowała, obserwując galopujące po ekranie cyfry. — Komandorze Santos, proszę przygotować się do rekonfiguracji.

— Aye, aye, Ma’am… Rekonfiguracja zakończona, ma’am. Żagle złożyły się w ekrany i Fearless raźniej ruszył przed siebie, przyspieszając w wytyczonym korytarzu wylotowym terminalu Basilisk. Honor skinęła leciutko głową zadowolona z samej siebie — manewrowanie było jedną z tych nielicznych dziedzin, co do których nigdy nie kwestionowała własnych umiejętności. I tym razem rutynowy manewr poszedł idealnie — miała nadzieję, że jest to dobry znak na przyszłość.

Choć ruch panował niewiele mniejszy niż w okolicach nexusa, poruszać się było łatwiej, ponieważ nie było żadnych fortyfikacji, jedynie boje i radiolatarnie nawigacyjne oraz niewielka (relatywnie rzecz biorąc) stacja kontroli lotów. Ledwie ją było widać pomiędzy kadłubami frachtowców.

— Panie Webster, proszę łaskawie poinformować kontrolę lotów o naszym przybyciu i poprosić o instrukcje.

— Aye, aye, ma’am.

Honor oparła się wygodnie, kładąc dłonie na poręczach fotela. Przybyli na miejsce zesłania, czyli dotarli do dna. Gorszego przydziału nie mogli otrzymać, więc być może zdoła tę sytuację obrócić na swoją korzyść: skoro niżej nie mogli już upaść, pozostała jedynie droga w górę. A placówka tak odosobniona i zapomniana powinna dać im czas na zapomnienie o manewrach i stworzenie załogi z prawdziwego zdarzenia — takiej, jaką miała nadzieję stworzyć od samego początku.

Poczuła ogon Nimitza na szyi i miała nadzieję, że nie pomyślała tego w złą godzinę.

— Wiadomość z kontroli lotów, ma’am.

— Dziękuję, panie Webster. — Fakt, iż Honor była w stanie powiedzieć te słowa normalnym tonem po prawie czterdziestu minutach oczekiwania w pozycji odległej o dwie sekundy świetlne od terminalu, był sporym osiągnięciem.

Przebywali w systemie pięćdziesiąt trzy minuty; czas oczekiwania oznaczał niesamowity wręcz bałagan panujący w kontroli lotów. Albo na pokładzie Warlocka. Rozkazy o skierowaniu tu jej okrętu musiały do obu miejsc nadejść przed przybyciem krążownika, a to, że potrzeba było prawie godziny by je odszukać, nie wróżyło dobrej współpracy i nie świadczyło o skuteczności.

— Proszę im podziękować za informację, panie Webster — powiedziała po chwili i spytała porucznika Stromboli: — Ma pan kurs na Medusę, poruczniku?

— Uch… nie, ma’am — zapytany zaczerwienił się i czym prędzej pochylił nad konsoletą.

Honor czekała cierpliwie, choć ją nagła krew zalała — Stromboli powinien od dawna mieć wyliczony ten kurs, jako że Medusa była jedyną planetą systemu i ich najbardziej prawdopodobnym przeznaczeniem. Dobry astrogator byłby przygotowany na taką ewentualność zaraz po znalezieniu się w układzie planetarnym, nie mówiąc już o godzinie czekania. Głęboka czerwień uszu i karku porucznika Stromboli świadczyła, że on również o tym wiedział. Natomiast napięta postawa podczas gorączkowych obliczeń, jakie właśnie wykonywał, wskazywała, iż spodziewa się, że kapitan zaraz go zruga w nagrodę. Co oczywiście nie miało prawa nastąpić — Honor reprymend udzielała bez świadków, za to chwaliła publicznie. Była to jej żelazna zasada i jej oficerowie powinni już o tym wiedzieć. Stłumiła westchnienie i ochotę do nerwowego przytupywania.

— Kurs 087 na 011 przy czterystu g i zwrot za piętnaście godzin siedem minut, ma’am — zameldował w końcu Stromboli.

— Dziękuję panu, poruczniku — odparta poważnie. Stromboli zarumienił się jeszcze bardziej, więc zdecydowała, że reprymenda nie będzie potrzebna — było wysoce mało prawdopodobne, by zrobił coś podobnego powtórnie.

— Sternik, proszę położyć okręt na nowy kurs.

— Aye, aye, ma’am. Kurs 087 na 011 przyspieszenie czterysta g — zameldował beznamiętnie bosmanmat Killian.

Fearless ruszył nowym kursem, a cisza na mostku stała się wręcz męcząca — zupełnie jak w szkole, gdy nowa nauczycielka zaczęła niespodziewane odpytywanie.

— Panie Venizelos, proszę uprzejmie sprawdzić, kto jest dowódcą HMS Warlock. — Honor wydała to polecenie głównie po to, by przerwać ciężkie milczenie.

Dopiero gdy wydała ten rozkaz, uświadomiła sobie, że tę informację powinna zawierać wiadomość z kontroli lotów. Może był to efekt uboczny, ale wychodziło, że wszyscy wysłani do tego systemu zachowywali się jak leniwe niedojdy. Obiecała sobie solennie, że nie pozwoli, by jej załoga do nich dołączyła.

— HMS Warlock, ciężki krążownik klasy Star Knight, symbol taktyczny CA 277. Kapitan lord Pavel Young, ma’am — zameldował Venizelos.

Dłoń Honor zamarła o trzy centymetry od kubka z kakao umieszczonego w podgrzewanym gnieździe w poręczy fotela. Po sekundzie ruszyła dalej, ale McKeon i tak zauważył przerwę. Przeniósł wzrok na twarz Honor i zdziwił się jeszcze bardziej. Jej rysy stężały. Nie była to zwykła obojętna maska — przez moment jej kości policzkowe rysowały się wyraźnie, usta były węższe, a nozdrza rozszerzone. Po paru sekundach wszystko wróciło do normy, ale treecat siedzący na oparciu fotela wstał, prostując się na całą wysokość, położył uszy i wyszczerzył kły, pokazując przy okazji dobre pół centymetra pazurów.

— Dziękuję, panie Venizelos — głos Harrington był spokojny i kulturalny, ale coś w nim przywodziło na myśl ni to wściekłość, ni to żal: coś metalicznie lodowatego.

A przecież Harrington była tak opanowana, że można było szału dostać.

Obserwując, jak spokojnie odstawia kubek, zastanawiał się, czy kiedykolwiek słyszał o lordzie Youngu. Po chwili stwierdził, że nie. A widział, że kapitan, to osoba, łagodnie rzecz ujmując, niemiła (świadczyła o tym zwłaszcza reakcja Nimitza). Interesowało go to nie z prostej ciekawości, ale z obowiązku — takie sytuacje mogły mieć duże znaczenie dla bezpieczeństwa okrętu i sprawności jego dowódcy. Normalnie zapytałby ją o to przy pierwszej okazji, gdy znaleźliby się na osobności, w tym przypadku nie mógł tego zrobić, gdyż mur między nimi stał się już zbyt gruby. Nim zdążył się poruszyć, Harrington wstała i oświadczyła:

— Komandorze McKeon, będzie pan uprzejmy przejąć wachtę. Będę w swojej kabinie.

— Aye, aye, ma’am. Przejmuję wachtę — potwierdził automatycznie.

Skinęła głową, patrząc na niego z dziwnym, niebezpiecznym błyskiem w oczach, po czym zabrała Nimitza i skierowała się do windy.

Dopiero gdy drzwi windy zamknęły się, McKeon wstał, przeszedł do fotela kapitańskiego i siadł w nim. Zmusił się, by nie spoglądać ku windzie i skupić na zastanawianiu, jakie to nowe nieszczęście spotka HMS Fearless.



ROZDZIAŁ VI

Medusa wyglądała niczym kula kurzu, gdy Fearless wszedł na wyznaczoną orbitę spotkaniową z Warlockiem. Obserwująca ją na ekranie wizyjnym Honor doszła do wniosku, że jest odpychająca i nie zasługuje na miano planety. Zdawała sobie sprawę, że koncentruje się na tej kuli błota wyłącznie po to, by nie myśleć o nieuchronnym spotkaniu; nie miała nic innego do roboty, Medusa rzeczywiście była najnudniejszym miejscem, jakie w życiu widziała. Szaro-zieloną powierzchnię urozmaicały tylko czapy lodowców i chmury — nawet głębokie morza były jedynie jaśniejszym odcieniem wszechobecnych szarości i zieleni. Zawiesistej mazi planktonu i większych form żywych, którą kontrola środowiskowa na innej planecie (na przykład Sphinxie) natychmiast kazałaby usunąć. Oś planety była przesunięta o ponad czterdzieści stopni, co w połączeniu z chłodną gwiazdą układu dawało klimat ostrzejszy i gorszy niż na Manticore-B (czyli Gryphonie). Flora doskonale się doń zaadaptowała, wykazując obrzydliwy brak różnorodności. Medusa bowiem porośnięta była wyłącznie mchem — w milionach odmian, ale tylko mchem. Krótki, postrzępiony zastępował trawę, wyższy udawał krzewy, a wielkie, chwiejące się kopy — drzewa. Słyszała wcześniej, jak wygląda powierzchnia planety, widziała holoprojekcje, ale to, co teraz zobaczyła na własne oczy, było jeszcze bardziej przygnębiające.

W końcu niechętnie odwróciła wzrok, spoglądając na coś, czego wolałaby nie oglądać, a mianowicie na HMS Warlock unoszący się ledwie sto kilometrów od jej okrętu na tej samej orbicie parkingowej. Widok ten wywoływał dziwną mieszankę zastarzałej nienawiści i świeżej zazdrości. Ciężkie krążowniki klasy Star Knight należały do najnowszej generacji krążowników, w jakie wyposażona była Royal Manticoran Navy — trzy i pół raza większe od HMS Fearless, dysponowały prawie sześciokrotnie silniejszym uzbrojeniem (i to przed kastracją z rozkazu Upiornej Hemphill). Taki właśnie: nowy, wielki i wspaniały okręt miała przed oczyma, a świadomość, kto nim dowodzi, tylko pogarszała sprawę. Była przekonana, że nic gorszego od przydziału na placówkę Basilisk nie może jej spotkać. Myliła się.

Sternik wachtowy doprowadził krążownik na wyznaczoną pozycję i obraz na ekranie znieruchomiał. Wzięła głęboki oddech, zastanawiając się, czy ktokolwiek na pokładzie domyślił się, dlaczego zostawiła Nimitza w kabinie, i poleciła:

— Panie Venizelos, proszę sprowadzić mój kuter i przejąć wachtę.

— Aye, aye, Ma’am — odparł Venizelos, obserwując ze źle maskowaną ciekawością Honor zmierzającą do windy.



* * *


Honor siedziała bez ruchu, czekając, aż kuter pokona pustkę między krążownikami. Miała ochotę użyć pinasy, ale byłaby to bezsensowna ostentacja. Pinasa miała nad kutrem tylko jedną przewagę — szybkość. Kutry były zbyt małe, by instalować na nich impellery, a każdy inny napęd był wolniejszy. Były też zbyt małe, by pomieścić kompensatory bezwładnościowe odpowiedniej mocy do zrównoważenia przyspieszeń wywołanych przez użycie impellerów. Miały jednakże wystarczające, by nie czuło się manewrów przy klasycznym napędzie, a poza tym mimo jej niecierpliwości przelot obiektywnie był krótki. Tyle, że ostatnich trzydzieści jeden godzin Honor spędziła, obawiając się tego, co nastąpi na pokładzie Warlocka.

Pilot zakończył podejście i kuter drgnął, złapany przez promienie ściągające krążownika. Okręcił się lekko, dostosowując pozycję do wewnętrznej grawitacji okrętu, i łagodnie wleciał na jasno oświetlony pokład hangarowy, po czym delikatnie osiadł w kołysce śluzy dokującej. Cichy stuk metalu świadczył o odblokowaniu włazu, a zielone światło nad nim o wyrównaniu ciśnień. Ponieważ była sama w kabinie pasażerskiej, pozwoliła sobie na westchnienie. Następnie wstała, wsunęła beret pod naramiennik i obciągnęła kurtkę. Prostując ramiona, podeszła do włazu, otworzyła go i pomaszerowała korytarzem przy wtórze świstu trapowego do oczekującej na nią warty okrętowej.

Z ulgą stwierdziła, że Young nie zjawił się osobiście, by ją powitać — była to jedna z drobnych, ale świadomych zniewag, w których celował, ale dało jej to szansę uspokojenia się i skoncentrowania przed nieuchronną konfrontacją. Zatrzymała się przed krępym komandorem dowodzącym wartą i zasalutowała, wygłaszając tradycyjne zdanie:

— Proszę o pozwolenie wejścia na pokład, sir.

— Pozwolenia udzielam, komandor Harrington — odparł równie oficjalnie, odsalutowując, po czym wyciągnął ku niej dłoń: Paul Tankersley, pierwszy oficer HMS Warlock.

Głos miał głęboki i miły, uścisk dłoni silny, a w bystrym spojrzeniu sporo ciekawości — musiał słyszeć plotki o niej i Youngu.

— Jeśli pani pozwoli, ma’am, zaprowadzę panią do kapitana — dodał po chwili milczenia. — Czeka w głównej sali odpraw.

— Proszę prowadzić, komandorze. — Wskazała gestem, by poszedł przodem, i oboje ruszyli do czekającej windy.

Po drodze panowała cisza, co potwierdziło, że musiał słyszeć jakieś plotki — w końcu trudno się było spodziewać, że zacznie rozmowę od uprzejmego pytania, czy prawdą jest, że gość i jego kapitan nienawidzą się serdecznie i od dawna. Nie mógł go zadać choćby z tego prostego powodu, że okazałby w ten sposób brak lojalności wobec swego dowódcy. W tych warunkach milczenie było najrozsądniejsze, Honor stłumiła uśmiech pełen uznania.

— Tędy, komandorze — Tankersley wskazał drogę, ledwie drzwi windy się otworzyły.

Korytarz prowadzący do sali odpraw okazał się krótki. Przewodnik zatrzymał się przed drzwiami, wcisnął odpowiedni przycisk i drzwi odsunęły się. Mijając go, Honor dostrzegła w jego oczach coś, co mogło być tylko współczuciem.

Kapitan lord Young siedział za stołem konferencyjnym pogrążony w lekturze elektrokarty. Nie uniósł głowy i Honor zacisnęła zęby, zaskoczona, jak dalece taki drobiazg, i to w dodatku spodziewany, wyprowadził ją z równowagi. Podeszła do stołu i stanęła, nie odzywając się — w czekaniu była lepsza. Wyglądał podobnie jak ostatnim razem — przystojny i robiący wrażenie, choć przytył, i to sporo. Nie można jeszcze było powiedzieć, że się spasł, ale mimo krótkiej bródki widać było podwójny podbródek, a doskonale uszyty mundur z trudem maskował początki otyłości. Mundury zawsze miał doskonale skrojone — nawet w akademii, gdzie teoretycznie wszyscy powinni nosić takie same, pochodzące z przydziału. No, ale najstarszy syn i dziedzic earla North Hollow nigdy specjalnie nie przejmował się przepisami. Nie pozwolił także, by ktokolwiek zapomniał o jego pochodzeniu i pozycji. Nie miała pojęcia, co zmalował, że zasłużył na zesłanie do systemu Basilisk, ale prawdę mówiąc, nie musiał się specjalnie starać — wystarczyło, że po prostu był sobą. Patronat mógł przyspieszyć oficerską karierę — najlepszy przykład siedział przed nią: Young ukończył akademię zaledwie rok wcześniej, a kapitanem został mianowany pięć lat temu. A kiedy czyjeś nazwisko znajdzie się na liście, ma on praktycznie zagwarantowany stopień admiralski. Chyba że zrobiłby coś tak drastycznego, że Królewska Marynarka usunęłaby go ze swych szeregów, co nie zdarzało się często. W przeciwnym wypadku nie musi nic robić, jedynie żyć wystarczająco długo. Reszta to już tylko zasady starszeństwa.

Stopień jednak, jak miało się o tym okazję przekonać wielu oficerów RMN, nie gwarantował zatrudnienia, czyli dowództwa. Niekompetentni z zasady lądowali na połowie pensji, nadal będąc co prawda na liście oficerów w aktywnej służbie, ale bez własnego okrętu czy jakiegokolwiek innego dowództwa. Zasada połowy pensji miała w teorii stworzyć flocie rezerwę doświadczonych oficerów na wypadek nagłej konieczności (na przykład wojny). W praktyce była skutecznym środkiem usuwania wszelkiej maści idiotów zbyt ważnych, by ich wyrzucić z szeregów Królewskiej Marynarki, tam, gdzie nie byli w stanie wyrządzić żadnych szkód. Najwyraźniej Young nie załapał się jeszcze do tej kategorii, ale to, że przez prawie standardowy rok był dowódcą placówki Basilisk, świadczyło dobitnie, że Admiralicja nie była zachwycona jego dokonaniami. Co bez wątpienia wywołało podwyższenie poziomu wrodzonej jadowitości i wredoty.

Young skończył udawać, że czyta, odłożył starannie dokument na stół i uniósł głowę.

— Komandor — tenor miał gładki niczym jedwab otulający ostrze sztyletu.

— Kapitanie — Honor odparła pozbawionym wszelkich emocji sopranem.

Uśmiechnął się lekko, nie wskazał jej krzesła i poinformował:

— Ucieszyłem się z przybycia HMS Fearless. Warlock był od odlotu Implacable jedynym okrętem w systemie. Honor przytaknęła bez słowa.

— Jak pani wie, placówka Basilisk cierpi na chroniczne braki w wyposażeniu. A Warlock już dawno powinien przejść przegląd i pewną modernizację. To właśnie jest lista najpotrzebniejszych napraw — dodał, wskazując z uśmiechem elektrokartę. — Dlatego pani widok naprawdę mnie ucieszył: będę mógł odesłać HMS Warlock do stoczni.

Honor przygryzła wargę, próbując nie okazać targających nią uczuć — jeśli odsyłał swój okręt do remontu, oznaczało to, że przeniesie się ze sztabem na Fearless, a sama myśl o dzieleniu z nim mostka w czasie wacht przyprawiała ją o mdłości. Zdołała jednak jakimś cudem się nie poruszyć i nie zmienić wyrazu twarzy, zdając sobie sprawę, że jest uważnie obserwowana.

— Biorąc jednak pod uwagę rozległość niezbędnych napraw i proponowane zmiany, uważam, że nie mogę obarczać komandora Tankersleya odpowiedzialnością za ich dopilnowanie — dodał Young, podając jej elektrokartę, którą Honor wzięła tak, by nie dotknąć jego palców. — Dlatego też będę towarzyszył Warlockowi, by nadzorować remont okrętu.

Tym razem nie zdołała zapanować nad zaskoczeniem — było zbyt duże. Young był dowódcą wydzielonej placówki, a to, co miał zamiar zrobić, pachniało porzuceniem stanowiska.

— Naturalnie, wrócę najszybciej, jak będzie to możliwe — kontynuował tymczasem Young z pełnym satysfakcji uśmieszkiem. — Zdaję sobie sprawę, że moja nieobecność będzie dla pani kłopotliwa, toteż postaram się, by trwała możliwie najkrócej, ale obawiam się, że niezbędne prace zajmą przynajmniej dwa miesiące. A nawet, według mojej oceny, trzy. W tym czasie obejmie pani dowodzenie placówką Basilisk. Rozkazy właśnie pani otrzymała. To wszystko, pani komandor. Może pani odejść.

I ponownie wziął ze stołu listę napraw, udając, że pogrąża się w lekturze.

Honor znalazła się w korytarzu, nie bardzo pamiętając, jak tam trafiła, i ściskając w dłoni elektrokartę z rozkazami. Zaczęła od zwolnienia chwytu, czyli od kolejnego rozluźnienia mięśni.

— Pani komandor?

Uniosła wzrok i komandor Tankersley cofnął się o krok — jej oczy wyglądały niczym rozgrzana stal, a kącik zaciśniętych ust szarpał nerwowy tik; przez moment wyraz jej twarzy był straszny. Błyskawicznie jednak nad nim zapanowała, widząc jego minę, i zmusiła się do uśmiechu. Zaczął coś mówić, lecz powstrzymała go gestem, odetchnęła głęboko i powolnymi, stanowczymi ruchami wyjęła spod naramiennika biały beret. Założyła go, nie patrząc na Tankersleya, ale czując jego spojrzenie — zwyczajowa uprzejmość zabraniała kapitanom noszenia beretów, gdy przebywali na pokładzie innego okrętu. To co zrobiła, a przede wszystkim sposób, w jaki zrobiła, był świadomą zniewagą pod adresem kapitana Warlocka. Odwróciła się ku Tankersleyowi, czekając na reakcję — widząc wyraz jej oczu, zdecydował, że brak jakiejkolwiek będzie najrozsądniejszą decyzją, i w milczeniu poprowadził ją ku windzie.

Była mu wdzięczna za to milczenie, ponieważ w jej głowie kłębił się natłok myśli i wspomnień. Te z akademii były dominujące — zwłaszcza scena w gabinecie komendanta, kiedy to pan midszypmen lord Young z połamanymi żebrami, unieruchomioną łopatką, rozkwaszonym nosem, rozbitymi wargami i podbitym okiem, tak spuchniętym, że ledwie był w stanie je rozchylić, zmuszony został do przeproszenia pani midszypmen Harrington za swoje „niewłaściwe zachowanie i język”. A i tak w jego aktach znalazła się oficjalna nagana za „niestosowne zachowanie”. Powinna była wtedy powiedzieć całą prawdę, ale on był synem arystokraty, a ona jedynie córką emerytowanego oficera medycznego i to niespecjalnie ładną. Gdyby była atrakcyjna, powiedziałaby, że dziedzic North Hollow próbował ją zgwałcić pod prysznicem; kto jednak uwierzyłby przerośniętej, nieproporcjonalnej i brzydkiej dziewczynie. A dowodów nie miała, bo do gwałtu nie dopuściła, świadków też nie było — o to zadbał Young. Na dodatek była zbyt wstrząśnięta, by natychmiast udać się do komendanta, i uciekła do swego pokoju. A w międzyczasie kolesie Younga zaciągnęli go do lekarza i puścili w obieg informację, że idąc do sali gimnastycznej, spadł ze schodów.

Zdecydowała się więc na mniejszy zarzut, tym bardziej, że wcześniejsza zaczepka miała miejsce przy świadkach, kiedy to próbował się do niej zalecać. Być może, gdyby miała większe doświadczenie w tej materii, nie osadziłaby go tak obcesowo. A tak jego zainteresowanie i pewność, że wystarczy, iż je wyraził, a odda mu się na pewno, tak ją zaskoczyły, że powiedziała po prostu co myśli. Dla kogoś o tak przerośniętym ego, kto w dodatku nigdy nie usłyszał prawdy na swój temat, był to kamień obrazy. Zraniony do żywego, postanowił rozliczyć się po swojemu, czyli bez świadków. Ale i tak puściły mu nerwy, a ponieważ Królewska Marynarka, a zwłaszcza władze akademii, nie tolerowały molestowania seksualnego i używania określeń powszechnie uznawanych za obraźliwe, miała powody do złożenia skargi. Zwłaszcza, że to midszypmen ze starszego rocznika naubliżał młodszemu. Komendant Hartley i tak był wystarczająco wściekły na Younga. Gdyby znał prawdę… Po latach zrozumiała, że Hartley by jej uwierzył, i była wściekła na samą siebie, że nie dotarło to do niej wtedy, mimo iż dawał jej niedwuznacznie do zrozumienia, iż wie, co się stało. Prawie ją prosił, żeby powiedziała całą prawdę bez ogródek. Gdyby nie podejrzewał, co w istocie zaszło, nie zmusiłby Younga, wyglądającego jakby to jego próbowano zgwałcić, do przeprosin. Young zaplanował wszystko bezbłędnie, a popełnił tylko jeden błąd; nie znał siły i refleksu kogoś urodzonego na Sphinxie i nie docenił dodatkowych lekcji walki wręcz, jakie pobierała u bosmana McDougala. A ona wiedziała o nim wystarczająco dużo, by nie pozwolić mu wstać, gdy tylko znalazł się na podłodze. Szczęście Younga polegało na tym, że zaatakował ją w łazience, kiedy nie było w pobliżu Nimitza — inaczej, gdyby nawet przeżył, nikt już nie powiedziałby o nim, że jest przystojny.

Z drugiej strony, gdyby Nimitz był obecny, praktycznie nie zdążyłaby wziąć udziału w starciu, a zmuszona była przyznać, że spranie Younga sprawiło jej sporą satysfakcję. Ponieważ trochę poniósł ją entuzjazm, nikt nie uwierzył w upadek ze schodów — prędzej uwierzono by w bliskie spotkanie z walcem. Nikt też jednakże nie mógł nic zrobić bez jej oficjalnego zażalenia. A ona go nie złożyła. Wtedy nie zdawała sobie sprawy z wielu rzeczy — po pierwsze sądziła, że już własnoręcznie załatwiła sprawę, po drugie, nie chciała wywoływać skandalu w akademii, po trzecie uważała, że nikt nie potraktuje jej poważnie, za to wszyscy będą się podśmiewać za jej plecami, uważając, że zrobiła to tylko dla rozgłosu. A po czwarte i najważniejsze, nie zdawała sobie sprawy, że na własną prośbę zyskała sobie śmiertelnego wroga. Gdyby zameldowała o próbie gwałtu, Young wyleciałby ze służby natychmiast i z hukiem, i żadne plecy by mu nie pomogły. Tego typu zachowań nie tolerowano w Królewskiej Marynarce w stosunku do nikogo (niezależnie od płci). Tak nie wyleciał, został oficerem i nigdy jej nie zapomniał ani pobicia pod prysznicem, ani upokorzenia, gdy musiał ją przeprosić w obecności komendanta Hartley’a i jego zastępcy. A miał wpływowych przyjaciół tak we flocie, jak i poza nią, i nie raz już odczuła wpływ ich działań. Teraz jego złośliwa satysfakcja, gdy zwalił jej na głowę odpowiedzialność za całą wydzieloną placówkę i to w majestacie prawa, była niemalże namacalna. Zlecił jej zadanie, do wykonania którego niezbędne były co najmniej trzy okręty, i cieszył się mściwie…

Winda zatrzymała się, więc odetchnęła głęboko, odpędzając wspomnienia. W czasie drogi opanowała się na tyle, by uścisnąć rękę Tankerleyowi i pożegnać go prawie normalnym głosem. A potem była już sama w kabinie pasażerskiej swego kutra lecącego ku HMS Fearless. I miała okazję spokojnie zastanowić się nad sytuacją. I nad tym, jaka będzie reakcja załogi, gdy ludzie dowiedzą się, że nie dość, że dostali najgorszy przydział, to na domiar złego dowódca placówki opuścił ich i obarczył obowiązkami przekraczającymi ich możliwości. Bowiem do obowiązków Royal Manticoran Navy w systemie Basilisk należało: utrzymywanie porządku wewnątrz systemu, sprawdzanie ładunków statków tak odlatujących i przylatujących na terminal, jak i przebywających na orbicie Medusy, oraz ochrona całego systemu przed zewnętrznym atakiem. Aby tego dokonać, krążownik musiałby być w paru miejscach równocześnie, a cała załoga pełnić wachtę przez dwadzieścia cztery godziny na dobę.

Young obmyślił sobie starannie wszystko i zostawił ją w sytuacji, w której fizycznie nie była w stanie wykonać powierzonych jej obowiązków. A to niezależnie od wyjaśnień znajdzie się w jej aktach. W przeciwieństwie do niego, Honor nie znalazła się jeszcze na liście mianowanych kapitanów i jeśli nie sprawdzi się na swym pierwszym samodzielnym dowództwie, może się na niej nigdy nie znaleźć. Tyle, że jak dotąd jeszcze niczego nie zawaliła, a świadomość, iż została złośliwie wystawiona do odstrzału, była lepsza niż służenie pod jego rozkazami. Jeśli jej się nie uda, zrujnuje sobie karierę i Young postawi na swoim. Ale tak nie musiało się stać. Lecz by mogła coś zrobić, Young musi opuścić system — im prędzej, tym lepiej. Co prawda, nie wiedziała jeszcze, co zrobi, ale na pewno nie będzie pełniła służby gorzej od niego i słabiej wywiązywała się z obowiązków.

Już raz popełniła błąd, którego powodem był lord Pavel Young — nie miała najmniejszego zamiaru pozwolić, by wmanewrował ją w drugi. Obojętne jakim kosztem, ale wypełni nałożone na nią obowiązki, i to nie dlatego, że chce za wszelką cenę uchronić swą karierę, lecz dlatego, że są to jej obowiązki. I nie pozwoli, żeby przeszkodziło jej w tym jakieś arystokratyczne ścierwo.

Wyprostowała się i pierwszy raz spojrzała przytomnie na trzymane w dłoni rozkazy, wzrokiem, od którego omal plastik się nie stopił.



ROZDZIAŁ VII

Zebrani w sali odpraw HMS Fearless, usytuowanej obok mostka wstali, gdy weszła Honor. Nakazała im gestem, by usiedli z powrotem, i podeszła energicznym krokiem do swego fotela. Usadowiła się i przyjrzała obecnym, zachowując kamienny wyraz twarzy.

— Panie i panowie, Warlock za godzinę odlatuje na Manticore w celu dokonania niezbędnych napraw i modernizacji — oświadczyła bez zbędnych wstępów całkowicie neutralnym, rzeczowym tonem. — Kapitan Young odleci na jego pokładzie, co oznacza, że Fearless pozostanie jedynym okrętem Królewskiej Marynarki w systemie… a ja dowódcą placówki wydzielonej Basilisk.

Pozwoliła sobie na lekki uśmiech, słysząc pełne zaskoczenia westchnienie, ale jej oczy pozostały lodowate. Próbowała skłonić tych ludzi do współpracy, dając im okazję do wykazania inicjatywy i grając na ambicji — z wynikiem równym zeru. Doskonale: skoro nie chcieli skorzystać z okazji do dobrowolnego wypełniania obowiązków, będą robili to, co do nich należy, bo dostaną takie rozkazy.

— Nie muszę wam wyjaśniać, że spowoduje to pewne problemy, jako że spadną na nasz okręt rozmaite obowiązki, często wykluczające się wzajemnie. Jest to jednak królewski okręt, więc wykonamy je albo zajmę się osobiście odpowiedzialnymi osobami. Czy jest to jasne? — przyjrzała się im kolejno, ale nikt, nawet McKeon nie ośmielił się odezwać, toteż tylko skinęła głową i dodała: — Doskonale. W takim razie przejdziemy do konkretnych zadań i spoczywających na nas obowiązków.

Wcisnęła serię klawiszy na znajdującej się w stole klawiaturze i nad blatem pojawiła się holoprojekcja układu planetarnego z migocącym czerwonym punktem oznaczającym krążownik.

— Najprościej rzecz ujmując, nasz problem sprowadza się do tego, że jeden okręt może znajdować się równocześnie wyłącznie w jednym miejscu, a obowiązki, jakie na nas spoczywają, wymagają równoczesnego wykonywania kilku czynności w różnych miejscach. Flota odpowiedzialna jest za wspieranie kontroli lotów w zarządzaniu terminalem, w tym w przeprowadzaniu kontroli celnych. Mamy także obowiązek kontrolowania całego ruchu z planetą i znajdującymi się na jej orbicie magazynami i stacjami oraz wspierania urzędującego gubernatora, jak też działań Agencji Ochrony Tubylców. Dysponuje ona oddziałami policyjnymi dla zapewnienia bezpieczeństwa wszystkim ludziom na powierzchni Medusy, jak też ochrony tubylców przed zagrożeniem z zewnątrz. Trzecim z podstawowych zadań, jakie ma do spełnienia RMN w tym układzie planetarnym, jest zapewnienie mu bezpieczeństwa i obrona przed atakiem z zewnątrz. Aby skutecznie wypełnić te zadania, powinniśmy być tu… tu… i tu.

Punkcik pojawił się na orbicie Medusy, zgasł i zapalił się przy stacji kontroli lotów, zgasł i wykonał oblot systemu na granicy wyjścia w nadprzestrzeń, czyli o dwadzieścia minut świetlnych od gwiazdy typu G5. Honor zgasiła go po drugim okrążeniu układu i dodała:

— Jeden lekki krążownik nie może być równocześnie w trzech miejscach, o czym wszyscy wiemy. Mimo to otrzymałam takie rozkazy od kapitana Younga i zamierzam je wykonać.

McKeon ledwie wierzył własnym uszom — właśnie jednym tchem udowodniła, że jeden okręt nie jest w stanie podołać temu wszystkiemu, i oświadczyła, że zamierza to zrobić. Nie ulegało wątpliwości, że postanowiła próbować. Nagle poczuł, że płoną mu policzki; zrozumiał, co Harrington robiła w swojej kabinie przez trzy godziny od chwili powrotu z pokładu Warlocka. Zastanawiała się, jak wykonać niewykonalne rozkazy, i robiła to sama, nawet nie próbując włączyć do tego swoich oficerów, ponieważ udowodnili, że są bezużyteczni. On sprawił, że Harrington nie mogła liczyć na pomoc swoich oficerów w rozwiązywaniu problemów, a tylko na wykonanie rozkazów. Ostateczna odpowiedzialność i tak spoczywałaby na niej, ale jako kapitan miała oficerów, a zwłaszcza pierwszego oficera, nie tylko po to, by ślepo wykonywali rozkazy, ale głównie po to, by pomagali jej w znalezieniu najlepszych rozwiązań w trudnych sytuacjach. A tym razem nie ulegało żadnej wątpliwości, że rozkazy zostały specjalnie złośliwie ułożone. McKeon podejrzewał wcześniej, że między Youngiem a Harrington coś musiało zajść, teraz miał pewność. Young ryzykował własną karierą, odlatując z dowodzonej przez siebie placówki, i to pomimo koneksji i wpływów rodzinnych. Natomiast jeśli Harrington nie wypełni obowiązków, które nałożył na nią przed odlotem, niezależnie od tego, czy było to realne… Wstrząsnął się i zmusił do skupienia na tym, co miała do powiedzenia, bo zaczęła wydawać rozkazy.

— Poruczniku Venizelos.

— Tak, ma’am.

— Będzie pan uprzejmy wybrać jednego młodszego oficera i trzydziestu pięciu członków załogi do wykonania wydzielonego zadania. Fearless odeskortuje Warlocka do terminalu. Kiedy tylko Warlock odleci, wystartuje pan wraz z wybranymi ludźmi obydwoma pinasami i uda się pan na stację kontroli lotów, gdzie obejmie pan obowiązki oficera celnego i szefa bezpieczeństwa terminalu. Aż do odwołania będzie pan współpracował z kontrolą lotów w sprawach utrzymania porządku i przeprowadzania kontroli ładunków jednostek korzystających z terminalu. Zrozumiał pan rozkazy?

Venizelos gapił się na nią przez chwilę, a McKeon zamrugał gwałtownie. To co usłyszał, było niezwykłe, ale mogło się udać. Pinasy w przeciwieństwie do kutrów były na tyle dużymi jednostkami, by dało się na nich zamontować impellery i odpowiedniej mocy kompensatory. No i były uzbrojone — co prawda, w porównaniu do uzbrojenia normalnego okrętu były to zabawki, ale do spacyfikowania nie uzbrojonego frachtowca całkowicie wystarczały. Inną sprawą było, iż Venizelos miał tylko stopień porucznika i otrzymywał dowództwo operacji w miejscu oddalonym o dziesięć godzin od swego kapitana — zwłoka w łączności wynosiła 10 godzin. Praktycznie więc zdany był tylko na siebie i jedną złą decyzją mógł zrujnować sobie karierę. Jak również karierę Harrington, co sądząc z pełnej napięcia, pobladłej nagle twarzy, właśnie zrozumiał.

Kapitan przyglądała mu się bez słowa, zaciskając usta i postukując lekko palcem w blat, czekając, aż oficer taktyczny odzyska głos.

— Uh… tak jest, ma’am. Zrozumiałem — wykrztusił w końcu.

— Doskonale. — Honor jeszcze przez chwilę przyglądała mu się wymownie, skutecznie tłumiąc współczucie.

Rzucała go na głęboką wodę, ale sama w końcu miała trzy lata mniej niż on, gdy objęła dowództwo LAC 113. A poza tym, jeśli Venizelos skrewi, to Young i jego poplecznicy dopilnują, żeby ona za to zapłaciła. Nie zamierzała do tego dopuścić, ale porucznik nie musiał o wszystkim wiedzieć.

— Otrzyma pan dokładne rozkazy, poruczniku — ustąpiła nieco, na co Venizelos odetchnął z wyraźną ulgą, więc czym prędzej dodała: — Ale spodziewam się, że będzie się pan kierował własnym osądem i wykaże stosowną inicjatywę w razie potrzeby.

Przytaknął, najwyraźniej niezbyt uszczęśliwiony — uznała sprawę za załatwioną i skierowała ciężkie spojrzenie na Dominicę Santos.

— Komandorze Santos.

— Tak, ma’am — komandor porucznik Santos wyglądała znacznie spokojniej, być może dlatego, iż miała pewność, że Honor w żaden sposób nie zdoła wysłać pierwszego mechanika gdziekolwiek poza okręt.

— Chciałabym, żeby wspólnie z porucznikiem Venizelosem i komandorem McKeonem dokonała pani kompletnej inwentaryzacji rakiet zwiadowczych, jakie mamy na pokładzie. Rozumie się, że ma to pani zrobić jeszcze w czasie pobytu porucznika Venizelosa na okręcie.

Santos nacisnęła kilka przycisków, notując polecenie, i spytała:

— Tak jest, ma’am. Czy mogę spytać o cel tej inwentaryzacji?

— Może pani. Kiedy tylko ją ukończymy, chcę, by pani dział zajął się zdemontowaniem modułów czujnikowych i wyposażeniem ich w prosty napęd umożliwiający utrzymanie wyznaczonej pozycji oraz w zestaw astrogacyjny umożliwiający rozpoznanie pozycji. — Tym razem Santos uniosła zaskoczona głowę. — Sądzę, że da się to wykonać, montując moduły czujnikowe do zwykłych radiolatarni nawigacyjnych. Jeśli nie, to oczekuję gotowego projektu takiego urządzenia nie później niż o trzynastej zero zero.

Santos spojrzała w jej oczy i drgnęła — panowała nad sobą całkiem dobrze, lecz Honor niemalże czytała w jej myślach, gdy do pierwszego mechanika docierało, jaki ogrom pracy ją czeka. A jeśli miałaby opracować całość od początku…

— Kiedy tylko porucznik Venizelos wystartuje — podjęła takim samym jak dotąd rzeczowym tonem Honor — Fearless rozpocznie oblot systemu na granicy dziesięciu minut świetlnych od Basilisk. Porucznik Stromboli będzie uprzejmy wyliczyć najoptymalniejszy kurs i kiedy tylko osiągniemy tę granicę, zaczniemy rozstawiać przygotowane urządzenia jako stacjonarne platformy sensorowe. Zdaję sobie sprawę, że prawie na pewno będziemy mieli ich zbyt mało, by wykonać w pełni to zadanie, toteż ograniczymy się do płaszczyzny ekliptyki. Nie jesteśmy w stanie patrolować tego obszaru tak, jak by należało, ale możemy ustawić alarmy przy najbardziej prawdopodobnych wektorach wejść do systemu.

— Wszystkie mają być wyposażone w napęd, ma’am? — spytała Santos.

— Tak powiedziałam, komandorze.

— Ale… — Santos dostrzegła lodowate spojrzenie dowódcy i zmieniła w pół zdania to, co chciała powiedzieć. — To, co pani sugerowała o wykorzystaniu radiolatarń i boi, najprawdopodobniej będzie wykonalne, tyle że nie mamy ich zbyt wiele. Będziemy musieli zbudować sporo napędów i zestawów astrogacyjnych w pośpiechu, co nie będzie tanie, a przede wszystkim, nie wiem nawet, czy mamy wystarczającą ilość części.

— Czego nie mamy, zrobimy, a czego nie zdołamy wyprodukować, zarekwirujemy z kontroli lotów. — Honor uśmiechnęła się bez śladu wesołości. — Czego nie zdołamy zarekwirować, ukradniemy. Czy to jasne, komandorze Santos?

— Tak, ma’am.

— Jedna sprawa, ma’am — odezwał się McKeon i poczuł na sobie ostry i nieco zaskoczony wzrok kapitana.

— Tak, panie McKeon?

— Nie wiem, ile czego mamy w magazynach, ale na pewno będzie tego zbyt mało, abyśmy zdołali otoczyć systemem alarmowym cały układ planetarny — mówił sztywno, lecz pierwszy raz od objęcia przez nią dowództwa doradzał coś nie pytany i musiał przyznać, że czuje się co najmniej dziwnie, by nie rzec nienaturalnie.

— I? — ponagliła go.

— Dodatkowym problemem jest wytrzymałość modułów czujnikowych, Ma’am. Nie zostały opracowane z myślą o długotrwałym działaniu, toteż szybko mogą odmówić posłuszeństwa. Możemy jednak spróbować temu zaradzić, programując je na krótkotrwałe okresy aktywności. Mają zasięg pasywnego wykrywania aktywnego źródła napędu wynoszący nieco ponad dwadzieścia minut świetlnych. Jeśli ustawimy je na granicy dziesięciu minut od gwiazdy, uzyskamy sferę ponad pół godziny świetlnej od centrum systemu. Czyli odległość wymagającą przynajmniej czterdziestu minut lotu.

Honor przytaknęła w milczeniu — najlepsze pola siłowe pozwalały na osiąganie w normalnej przestrzeni prędkości 0.8c, ponieważ przy wyższej mogło przez nie przedostać się zarówno promieniowanie, jak i cząsteczki materii, a na takie ryzyko nie zgodziłby się żaden kapitan.

— Jeśli zaprogramujemy je, by działały przez trzydzieści sekund co pół godziny, powinny być w stanie wykryć nadlatującą jednostkę co najmniej z odległości dwudziestu minut świetlnych — ciągnął drewnianym głosem McKeon. — To powinno zapewnić nam wystarczający czas na reakcję, a równocześnie zwiększyć około sześciokrotnie ich żywotność.

— Doskonała sugestia, panie McKeon. — Tym razem w uśmiechu Honor było trochę autentyzmu: w końcu zaczął się zachowywać normalnie i przez moment wydawało się, że odpowie jej uśmiechem, lecz ostatecznie jego twarz stężała w grymasie, jakby nie chcąc wykonać do końca polecenia, więc i ona przestała się uśmiechać. — Poruczniku Venizelos.

Oficer nawigacyjny zaczął wyglądać na zaszczutego, toteż Honor uśmiechnęła się ponownie. Był to lekki uśmiech, ale najwyraźniej pomógł.

— Słucham, ma’am?

— Porucznik Cardones przejmie pańskie obowiązki na czas pana nieobecności, toteż chciałabym, by przed startem pomógł mu pan obliczyć optymalne rozmieszczenie czujników na podstawie danych, jakie, jestem pewna, komandor Santos i komandor McKeon dostarczą, odnośnie ich ilości.

— Tak jest, ma’am.

— Doskonale, Wracając do naszych zadań: po rozstawieniu czujników zamierzam umieścić okręt na orbicie Medusy. Niezbędne będzie, jak sądzę, spotkanie z gubernatorem, i to tak szybko, jak to tylko będzie możliwe, co wymaga złożenia wizyty na planecie. Co ważniejsze, ponieważ obie pinasy będą niedostępne, będziemy zmuszeni do kontroli handlu orbitalnego i planetarnego używać kutrów. Nie mają one impellerów, toteż może się zdarzyć, że w poważniejszych przypadkach Fearless będzie zmuszony interweniować. Poza tym, Medusa znajduje się tylko o trzy minuty świetlne od granicy, na której rozmieścimy platformy sensoryczne, a pokładowe sensory mają znacznie większy zasięg: pozostając na orbicie, będziemy w stanie objąć nimi większość najbardziej krytycznej pod względem obronnym przestrzeni, co pozwoli nam zagęścić sieć platform w pozostałych rejonach. Chcę mieć przynajmniej jedną platformę rezerwową na wypadek, gdybyśmy byli zmuszeni do opuszczenia orbity, ponieważ zamierzam patrolować system nieregularnie, ale tak często jak to będzie możliwe. Przyznaję jednak, że patrole mogą być rzadsze niż zaplanowałam, bo będziemy zbyt zajęci innymi sprawami. Czy to, co powiedziałam, jest jasne i zrozumiałe dla wszystkich?

Oparta się wygodniej i przyjrzała kolejno każdemu z oficerów — część przytaknęła, część pozostała nieruchoma, ale nikt nie zaprzeczył.

— Doskonale — stwierdziła. — W takim razie…

— Jeśli można, ma’am…

— Słucham, poruczniku Venizelos?

— Właśnie przyszło mi coś do głowy, ma’am. Komandor McKeon ma rację odnośnie żywotności sensorów, a biorąc pod uwagę, do czego chcemy je wykorzystać, na pewno będziemy mieli za mało wszystkiego. Ułatwiłoby sytuację i pozwoliło na zagęszczenie sieci, gdybyśmy poprosili Warlocka o radiolatarnie, boje i całą resztę. Przecież w trakcie remontu nie będą ich potrzebowali. W czasie tranzytu też nie.

— Doceniam pańską sugestię, poruczniku — głos Honor był absolutnie pozbawiony wyrazu. — Obawiam się jednak, że jest ona niepraktyczna. Musimy poradzić sobie sami, używając tego, co mamy na pokładzie.

— Ależ, ma’am…

— Powiedziałam, że jest niepraktyczna — ucięła jeszcze bardziej pozbawionym emocji głosem, co stanowiło tym wyraźniejsze ostrzeżenie.

Do Venizelosa w końcu dotarło, że coś jest nie tak, gdyż zamknął usta i posłał bezradne spojrzenie McKeonowi. Ten nawet nie mrugnął — w przeciwieństwie do Venizelosa zwrócił uwagę, że Harrington zaplanowała start pinas po odlocie Warlocka (czyli Younga) z systemu. Reakcja na propozycję porucznika upewniła go jedynie, że właściwie ocenił sytuację — cokolwiek było przyczyną konfliktu między Youngiem a Harrington, kapitan nienawidził jej wystarczająco, by zwalić jej na głowę największe możliwe problemy, a Harrington zdawała sobie z tego sprawę. Zrobiła, co mogła, by ograniczyć szkody, ale miała zamiar zacząć realizować swój plan dopiero, gdy Young nie będzie mógł jej przeszkodzić.

Ta napięta sytuacja między dowódcami nie wróżyła dobrze krążownikowi, a zwłaszcza jego oficerom, którzy pewnego pięknego dnia mogą znaleźć się między młotem a kowadłem.

Honor, obserwując jego przypominającą maskę twarz, domyślała się charakteru jego przemyśleń. Problem polegał na tym, że McKeon miał rację, ale miał ją i Venizelos, który nie znając sytuacji, zaproponował to, co uważał za najlepsze rozwiązanie. Żałowała, że musiała zdusić w zarodku jego entuzjazm (zwłaszcza, że zachował się tak, jak chciała, by zachowywali się od dawna wszyscy obecni), ale nie mogła wyjaśnić, jak wygląda sytuacja między nią a Youngiem. Żaden kapitan nie pozwoliłby sobie na to, zwłaszcza w sytuacji, w której by to mogło zostać odebrane jako gorzkie żale.

— Czy są inne komentarze lub sugestie? — spytała, a gdy zgodnie z oczekiwaniami nikt się nie odezwał, dodała: — O czternastej zero zero ogłoszę załodze nowe obowiązki i rozkazy. Poruczniku Venizelos, spodziewam się, że o trzynastej zero zero przedstawi mi pan listę wybranych ludzi po uzgodnieniu jej z komandorem McKeonem. Chciałabym ją zatwierdzić przed komunikatem do załogi.

— Tak jest, ma’am.

— Doskonale. Panie i panowie oficerowie: otrzymaliście rozkazy, więc przystąpcie do ich wykonania — skinęła głową i wszyscy prawie równocześnie wstali; nie wyglądali na szczęśliwych, ale po raz pierwszy od dawna byli aktywnie zaangażowani w wypełnianie swoich obowiązków.

Być może był to dobry znak.

Poczekała, aż za ostatnim wychodzącym zamkną się drzwi, i wsparła głowę na dłoniach, masując skronie. Miała nadzieję, że coś się odmieni — zrobiła, co mogła, by udawać pewność siebie, ale doskonale zdawała sobie sprawę, że przeważająca ilość spraw może nie pójść tak jak planowała, powodując kłopoty. Kapitanowie frachtowców zawsze byli drażliwi na punkcie prawa przelotu i Venizelos, działając w dobrej wierze, mógł wywołać międzyplanetarny incydent, jeśli przycisnąłby za mocno niewłaściwego kapitana. Następną sprawą była żywotność sensorów — nawet przy uwzględnieniu sugestii McKeona prowizoryczne platformy zostaną zmuszone do pracy znacznie przekraczającej ich możliwości. Przy odrobinie szczęścia może wytrzymają te trzy miesiące, ale wcale nie jest pewne, czy Young nie znajdzie pretekstu do przedłużenia remontu. A najgorsze było to, że cały jej plan opierał się na założeniu, że nie zajdzie nic nie przewidzianego, bo w tym wypadku nie będzie w stanie nic zrobić — nawet wiedząc o tym — po prostu nie zdąży, znajdując się za daleko.

Westchnęła, oparła dłonie o blat i przyjrzała im się ponuro — wszystko zależało od załogi, od tego ile wytrzyma i jak dobrze będzie wypełniać swoje obowiązki. Venizelos prawdopodobnie nie zechce wziąć Marines, ponieważ nie znajdzie dla nich zajęcia, za to prawie na pewno będzie potrzebował doświadczonych marynarzy i podoficerów, a ponieważ zabiera prawie dziesięć procent załogi, reszta będzie miała ciężkie życie. Zwłaszcza że będzie chciał tych z doświadczeniem w obsłudze pinas (i dostanie ich, bo musi), co oznacza, że kutry obsługiwane będą przez niedoświadczone załogi, a liczba frachtowców na orbicie Medusy była zaiste imponująca. Pojęcia co prawda nie miała, co tubylcy mogą mieć tak atrakcyjnego do handlu, ale najwyraźniej mieli, a do jej obowiązków należało sprawdzenie każdego z tych statków.

Kuszące było ograniczenie się jedynie do sprawdzania manifestów, ale nie tego oczekiwała po swoich kapitanach Królewska Marynarka. Taka procedura była wystarczająca w przypadku statków przelatujących tranzytem przez terminal, natomiast jeśli wiozły one towar przeznaczony do handlu z Królestwem Manticore, powinny zostać sprawdzone ładownie, jak i promy transportowe w poszukiwaniu kontrabandy. Oznaczało to długie, męczące wachty dla załogi, a każda grupa musiała być dowodzona przez oficera lub starszego rangą podoficera. Nawet gdyby nie musiała oddelegować pinas do kontroli lotów, i tak byłaby skazana na chroniczny brak pełnej obsady wacht. Groziło to efektem samonapędzającego się koła: zbyt mała ilość ludzi oznaczała dłuższe wachty, czyli mniej wolnego czasu i coraz większe niezadowolenie niemalże wrogiej już załogi.

Westchnęła i wstała — charakter i wyszkolenie nakazywały przewodzenie poprzez przykład, ale skoro przykład zawiódł, przeprowadzi to inaczej. Wymusi, sterroryzuje albo przekupi, ale wykona to, co do niej należy. Jak długo będą wypełniali swoje obowiązki, mogą jej nienawidzić do woli.



ROZDZIAŁ VIII

Kapitan Michel Reynaud z Królewskiej Służby Astro-Kontrolnej (w skrócie ACS) stał obok komandora Arlessa, obserwując z mieszanymi uczuciami, jak ciężki krążownik HMS Warlock rozpoczyna tranzyt. Jego żagle rozbłysły na moment i okręt zniknął — pozostał jedynie HMS Fearless, utrzymujący pozycję w pobliżu stacji kontroli lotów. Reynaud nie żałował odlotu Warlocka; ze wszystkich zadufanych w sobie, aroganckich kretynów i dupków arystokratycznego pochodzenia, jakich Royal Manticoran Navy kiedykolwiek za jego czasów zesłała do tego systemu, lord Pavel Young był zdecydowanie najgorszy i najgłupszy. Być może dlatego, że nigdy nie starał się ukryć pogardy żywionej dla ACS, Reynaud i jego ludzie odpłacali mu pięknym za nadobne. Tyle że Young był znanym i oswojonym już złem, do którego się przyzwyczaili, a dowódca HMS Fearless stanowił nowy powód do zmartwień.

Służba Astro była cywilną organizacją pomimo uniformów i stopni takich jak w RMN, za co Reynaud był dozgonnie wdzięczny przodkom. Odpowiadał za sprawne i szybkie kierowanie ruchem na terminalu i cała reszta systemu go nie obchodziła — to było zmartwienie Królewskiej Marynarki. Nie zazdrościł dowódcy lekkiego krążownika. To, że jego kompetencje ograniczały się do ściśle określonego obszaru, nie znaczyło bowiem, że nie orientował się w zadaniach, jakie miała w systemie spełniać flota. Z drugiej strony, dlaczego miałby współczuć rzeczonemu oficerowi — głupi skurwiel pewnie na to zasłużył, bo gdyby nie zmalował czegoś grubego, nie znalazłby się tutaj. Personel kontroli lotów dawno pozbył się złudzeń co do tego, kogo przysyłała tu Królewska Marynarka, a ostatnie lata dowiodły, że do systemu trafiali najgorsi z najgorszych; toteż traktowano ich tak, jak na to zasługiwali.

Zaczął odwracać się od ekranu, gdy powstrzymał go głos Arlessa:

— Poczekaj, Mac! Coś do nas leci z krążownika. A raczej dwa cosie.

— Że jak?! — Reynaud spojrzał w ekran i zmarszczył brwi; ku stacji faktycznie zbliżały się dwie jednostki wyposażone w impellery.

Sygnatury napędu były zbyt słabe jak na normalne okręty; musiały to być pinasy, tylko nie mógł zrozumieć, po jaką cholerę kierowały się ku jego stacji.

— Jak myślisz, co oni tym razem wykombinowali? — spytał.

— ChaGieWu — odparł zwięźle Arless i przeciągnął się.

— Nie zgłosili lotu?!

— Brawo! Zaraz… — Arless pochylił się i przełączył częstotliwość ogólnej łączności na słuchawkę w uchu Reynauda.

— …di, tu lot floty Foxtrot Able Jeden. Proszę o instrukcje ostatecznego podejścia.

Arless miał już odpowiedzieć, gdy Reynaud powstrzymał go gestem i przejął mikrofon.

— Lot floty Foxtrot Able Jeden, tu kontrola lotów terminalu Basilisk. Proszę podać cel lotu.

— Kontrola, tu Foxtrot Able Jeden: jesteśmy misją łącznikową floty. Mam na pokładzie rozkazy i wiadomość dla waszego dowódcy.

Reynaud i Arless spojrzeli na siebie z osłupieniem. Delikatnie rzecz ujmując, to co usłyszeli, było nieortodoksyjne — jaka misja łącznikowa i dlaczego nie zgłoszono jej wcześniej?! Reynaud w końcu wzruszył ramionami; najprościej będzie pozwolić wylądować odpowiedziom.

— Dobra, Foxtrot Able Jeden. Podchodźcie do radiolatarni 9-4, tam będzie czekał przewodnik. Kontrola kończy transmisję. — Wyłączył dźwięk i spojrzał wymownie na Arlessa. — I co ty na to, Stu?

— Pojęcia bladego nie mam o co chodzi, ale popatrz na to! — i wskazał ekran, na którym działo się zaiste coś przedziwnego: ledwie pinasy wystartowały, krążownik wziął kurs na Medusę i ruszył, ale nie ze zwyczajowymi osiemdziesięcioma procentami ciągu, ale z pełnym przyspieszeniem całych pięćset g, i był już o dobre pięćdziesiąt tysięcy kilometrów od stacji.

Reynaud podrapał się w zadumie po krótko ściętych, szpakowatych włosach i westchnął ciężko. Kiedy w końcu po paru miesiącach ciężkiej pracy udało mu się przekonać umundurowanego półgłówka, żeby trzymał łapy z dala od kontroli lotów, przysyłali mu innego. A przekonanie Younga, że jego próby reorganizacji ruchu, by zwiększyć efektywność, skończą się przemęczeniem kontrolerów i zmniejszeniem bezpieczeństwa, co w krótkim czasie doprowadzi do jakiejś katastrofy, było zajęciem żmudnym i długotrwałym. Zarządzanie ruchem na terminalu wormhole’a wymagało dobrze wyszkolonych i doświadczonych profesjonalistów, a nie przygłupów zesłanych na najgorszą placówkę we flocie za mierne wykonywanie obowiązków. Flota mogła pomóc ACS na wiele sposobów, gdyby ten urodzony dzwon był zainteresowany w robieniu czegokolwiek, co wymagałoby jakiegokolwiek wysiłku z jego strony. Naturalnie nie był, a z drugiej strony we krwi miał rządzenie i ważniactwo. W opinii Reynauda, Young był psychicznie niezdolny do bezczynnego obserwowania kogoś dobrze i w zorganizowany sposób wykonującego to, co doń należy, tak długo, jak długo, mógł temu komuś przeszkadzać. Ponieważ Young wyprowadzał go z równowagi od samego początku, Reynaud zrobił co mógł, by mu się odwdzięczyć tym samym, co musiało się odbić na efektywności pracy. Jednakże nie potrafił tego żałować.

Wyglądało na to, że następca Younga ulepiony był z zupełnie innej gliny, tylko że Reynaud nie miał pojęcia z jakiej. Po szybkości posunięć sądząc, nowy dowódca miał znacznie więcej energii, ale mogło to być korzystne lub nie — jeśli zamierzał pomóc kontroli lotów, jego energia byłaby czynnikiem pozytywnym. Jednak długoletnie doświadczenie jakoś uniemożliwiało Reynaudowi wyobrażenie sobie starszego rangą oficera RMN, który robiłby więcej dobrego niż złego. Podobno tacy istnieli… tak mówiono. W końcu wzruszył ramionami — czego by dowódca HMS Fearless nie planował, szybkość odlotu jednoznacznie wskazywała, że zanosiło się na dłuższy pobyt „misji łącznikowej” na stacji kontroli lotów. W połączeniu z brakiem ostrzeżenia co zamierza, było to, łagodnie mówiąc, przedziwne. Jedno nie ulegało dla Reynauda wątpliwości, gdy obserwował odlatujący okręt — jaki by nie był jego dowódca, na pewno nie przypominał lorda Younga.



* * *


— Poruczniku Stromboli, ma pan wyliczony kurs?

— Tak jest, ma’am — słysząc pytanie Honor, Stromboli uniósł głowę.

Był blady z przemęczenia, gdyż Santos i McKeon nieregularnie, ale często podwyższali liczbę platform, co każdorazowo powodowało konieczność nowych obliczeń, ale nie miał zamiaru już nigdy dać się złapać i nie mieć obliczonego kursu, gdy kapitan go o to spyta.

— Za dwadzieścia trzy minuty musimy zmienić kurs, ma’am — zameldował, sprawdzając obliczenia. — Po ośmiu godzinach i czterdziestu dwóch minutach powinniśmy rozpocząć stawianie pierwszej partii.

— Doskonale, proszę przekazać zmiany kursu sternikowi — poleciła.

Nimitz bleeknął cicho prosto w jej ucho, więc pogłaskała go delikatnie. Treecat zawsze doskonale wiedział, kiedy jest właściwy czas, by dać się zauważyć lub usłyszeć. Od chwili odlotu Warlocka stał się znacznie spokojniejszy i radośniejszy — Honor doskonale wiedziała dlaczego, toteż uśmiechała się lekko, wywołując maszynownię. Na ekranie ukazała się twarz jednego z asystentów Santos, więc cierpliwie poczekała na przywołanie głównego mechanika. Komandor Santos wyglądała z lekka upiornie — długie, czarne włosy splotła w ciasny warkocz, twarz miała pobrużdżoną ze zmęczenia, a na policzku ślady smaru.

— Pani komandor, za około dziewięć godzin rozpoczniemy stawianie pierwszej serii platform. Jaki jest stan prac?

— Pierwszą partię mamy prawie gotową, ma’am. Sądzę, że drugą też będziemy mieli na czas, natomiast nie jestem pewna odnośnie trzeciej.

— Jakieś problemy? — spytała uprzejmie Honor. Oczy Santos błysnęły gniewnie i Honor zdusiła lekki uśmiech — jeśli jej oficerowie wściekną się na nią wystarczająco, to może wreszcie zaczną myśleć, a nie tylko użalać się nad sobą. Komandor porucznik Santos ugryzła się jednakże w język, wzięła głęboki oddech i powiedziała beznamiętnie:

— Martwi mnie przemęczenie ludzi, ma’am. Radiolatarnie prawie nam się skończyły, a i tak nie były przewidziane do tak dużych modułów sensorycznych. Adaptacja wymaga modyfikacji znacznie przekraczających zakres napraw, co ogranicza użycie serwomechanizmów i automatów. Znaczną część prac musimy wykonywać ręcznie, a sytuacja tylko się pogorszy, gdy skończą się radiolatarnie.

— Rozumiem, pani komandor, ale zgranie czasowe jest podstawą zaplanowanego rozmieszczenia sieci alarmowej. Doradzałabym pośpiech. — Honor zakończyła połączenie i oparła się wygodniej, tym razem nie kryjąc uśmiechu.

Nimitz, mrucząc cicho, potarł łeb o jej szyję, najwyraźniej także zadowolony.



* * *


— Że jak? — zdziwił się kapitan Reynaud. — Pan jesteś kto?!

Porucznik Venizelos zaskoczony zmarszczył brwi.

— Jak już powiedziałem, jestem pańskim oficerem bezpieczeństwa i dowódcą straży celnej, kapitanie. Jestem także pewien, że wiadomość od kapitan Harrington wszystko wyjaśni.

Reynaud prawie odruchowo przyjął wręczoną mu elektrokartę i zaskoczenie Venizelosa jeszcze się pogłębiło. Nie mógł zrozumieć, co tak dziwi przedstawiciela ACS — mówił przecież wyraźnie i powoli, nie używając skomplikowanego słownictwa.

— Wyjaśnijmy coś sobie prostym i zrozumiałym językiem — zaproponował Reynaud. — Ten pański kapitan Harrington naprawdę spodziewa się, że zostaniecie zakwaterowani na stacji i wysłał was tu, abyście nam pomogli?

— Tak Sir, tyle że nie „ten”, a „ta” — poprawił z naciskiem Venizelos, a widząc, że rozmówca nadal jest wygłupiony, zapytał: — Dlaczego tak to pana zaskakuje, Sir?

— Zaskakuje?! — Reynaud zamrugał gwałtownie, jak ktoś nagle wyrwany ze snu. — Tak, można by tak to ująć… Mówiąc szczerze, poruczniku, od prawie dwudziestu miesięcy jestem dowódcą tej stacji, a przedtem przez ponad dwa lata byłem zastępcą dowódcy, i w całym tym okresie jest pan pierwszym oficerem łącznikowym… czy jak pan powiedział celnym i bezpieczeństwa, jakiego kiedykolwiek ktokolwiek mi przydzielił. Prawdę mówiąc, może się okazać, że jest pan pierwszym w całej historii istnienia tej stacji. Widzi pan: jak dotąd żaden dowódca placówki Basilisk nie pofatygował się przydzielić kontroli lotów kogokolwiek.

— Że jak?! — Venizelos zaczerwienił się, gdy dotarło doń, że powtórzył nie tylko słowa, ale i ton rozmówcy sprzed parunastu sekund.

Obaj spojrzeli na siebie i kapitan zaczął się uśmiechać.

— Jak tak teraz sobie o tym myślę, przypomina mi się, że chyba coś czytałem w rozkazach kierujących mnie tutaj, że flota jest odpowiedzialna za bezpieczeństwo terminalu i kontrolę ładunków, ale było to tak dawno temu, że głowy nie dam — przyznał Reynaud i spojrzał na stojącego obok technika. — Jayne, zrób mi przysługę i znajdź porucznikowi i jego ludziom jakieś kwatery. Aha, i zapoznaj ich z podstawowymi procedurami bezpieczeństwa, dobrze? Ja muszę się przekopać przez stertę regulaminów i sprawdzić, co my do cholery powinniśmy z nimi zrobić, jak już tu są.

— Jasne, Mike — technik kiwnął na chorążego Wolvertona, zastępcę Venizelosa, i obaj wyszli.

— Może pan mi pomoże, poruczniku? — zaproponował Reynaud z uśmiechem, który stał się jeszcze szerszy, gdy zapytany skinął głową na znak zgody. — I może będzie pan tak miły i opowie mi o swoim dowódcy. Tylko wolno i drukowanymi, dobra? Nie jestem już taki młody ani bystry i nie jestem pewien, czy dotrze do mnie tak od razu, że placówką Basilisk dowodzi dla odmiany ktoś kompetentny.

Anderas Venizelos uśmiechnął się szeroko i po raz pierwszy od tygodni wyszło mu to zupełnie naturalnie.



* * *


Komandor porucznik Dominica Santos dołożyła starań i udało się jej nie zakląć, gdy porucznik Manning wręczył jej najnowsze obliczenia. Pierwsze trzy partie urządzeń wykonali na czas, ale krążownik zdążał już, by postawić czwartą i Santos z niejaką desperacją spojrzała na chronometr — do rozpoczęcia operacji zostało mniej niż sześć godzin, a mieli gotowych ledwie sześćdziesiąt procent urządzeń. Tym razem jeszcze zmieszczą się w czasie, ale stale tracili grunt pod nogami: do postawienia przewidzianych było jeszcze pięć partii, a jej ludzie już poruszali się jak pijani ze zmęczenia. Co gorsza, skończyły się zapasy radiolatarń i następną partię będą musieli zbudować od podstaw, nim zaczną montaż modułów sensorycznych.

Zmięła w ustach przekleństwo — Royal Manticoran Navy wyznawała zasadę, iż kląć na pokładach nie należy, ale ją trzęsła zbyt ciężka cholera by nie kląć, wybrała więc złoty środek: klęła tak, by nikt nie słyszał. A wściekła była na Harrington, która nie wiedzieć dlaczego spieszyła się jak oszalała. Gdyby dała im dwa-trzy dni spokoju, opracowaliby potrzebny do konwersji zestaw i odpowiednio przeprogramowali automaty, które wyprodukowałyby potrzebną ilość urządzeń bez kłopotu. Skoro musieli dysponować gotowymi urządzeniami natychmiast, nie wchodziło to w grę, gdyż nie miała kim obsadzić konwersji i równocześnie opracować projektu oraz przeprogramować automatów. Prędzej szła ręczna produkcja. Tyle że teraz części do konwersji się skończyły, a o nowych platformach nie było nawet co marzyć. I wszystko przez to, że Harrington nie wiedzieć po co tak się spieszyła. Nie musiała, a to, co robiła, nie było uczciwe — swoją złość na Younga mogła wyładować na sali treningowej albo swoim zwierzaku, nie na załodze.

Santos przestała kląć, zdając sobie sprawę, że nie do końca jest obiektywna — załoga, a zwłaszcza oficerowie, też niezbyt uczciwie dawali dotąd upust frustracji z powodu wyników manewrów floty i nowego przydziału kapitana. Zwłaszcza odkąd dowiedzieli się o placówce Basilisk, wszyscy ruszali się jak muchy w smole. Mimo to… odchyliła wygodniej fotel i zabrała się do pracy koncepcyjnej — uczciwe czy nieuczciwe postawienie sprawy nie rozwiązywało jej obecnego problemu. Miała tylko dwie możliwości: zawiadomić Harrington, że nie zdoła przygotować kolejnej partii na czas (co było zdecydowanie nieatrakcyjne), albo udowodnić, kto i dlaczego jest głównym mechanikiem na tej starej balii. Czyli znaleźć sposób na wykonanie rozkazu.

Pochyliła się nad klawiaturą komputera i zabrała do roboty. Nie byli w stanie zdążyć, gdyby musieli budować wszystko od podstaw, a na zupełnie nowy projekt też nie było czasu, ale… gdyby tak użyć części korpusu rakiety Mark L? Po usunięciu głowicy i generatora ekranu można by umieścić tam moduł sensorów i astropakiet… Zaraz! Wtedy można by przerobić system naprowadzania i zastąpić nim astropakiet, co zaoszczędziłoby wiele pracy. Napęd co prawda był zupełnie inny niż w radiolatarniach, ale miał za to solidny zapas mocy, a parę miesięcy powinien wytrzymać. Poza tym platforma nie ma się przemieszczać, więc wytrzymałość napędu powinna okazać się większa, bo będzie używany jedynie do korekty pozycji. A to oznaczało, że dwie trzecie pracy będą w stanie wykonać automaty, co zaoszczędzi trzy czwarte czasu, i nie będzie trzeba ich przeprogramować, ale jeśli przetnie się korpus tu… i tu, usunie pasywne receptory i emiter zakłóceń radioelektronicznych, to powinno się…

Palce komandor Santos poruszały się po klawiaturze coraz szybciej, a na ekranie nowa platforma sensoryczna przybierała coraz konkretniejszy kształt.



* * *


— Pani kapitan?

Honor uniosła głowę znad ekranu. Obok fotela prężył się wyraźnie nieszczęśliwy podporucznik Rafael Cardones pełniący obowiązki oficera taktycznego HMS Fearless.

— Słucham, poruczniku?

— Chyba mamy problem, ma’am — przyznał i skurczył się, widząc jej pytająco uniesione brwi. — Z platformami, ma’am.

— A konkretnie, poruczniku?

— Ja… cóż… tego, no… — Cardones umilkł, wziął się w garść i wyrecytował. — Obawiam się, że źle zaprogramowałem parametry, ma’am. Zaprogramowałem sensory na kierunkowe zamiast wielokierunkowe przeczesywanie i chyba popełniłem błąd, programując wcześniej część telemetryczną, bo nie mogę zmusić ich, żeby dały się zdalnie przeprogramować, ma’am.

— Rozumiem — Honor siadła wygodniej, opierając podbródek na złączonych dłoniach.

Cardones wyglądał jak szczeniak czekający na lanie i to jak szczeniak uważający, że zasłużył na to lanie. Było to do tego stopnia widoczne, że miała ochotę pogłaskać go po głowie i zapewnić, że wszystko będzie dobrze. Stłumiła zdecydowanie współczucie i spytała spokojnie:

— Co pan sugeruje, żebyśmy z tym zrobili, poruczniku?

— Ja, ma’am?! — pisnął Cardones. — Ja nie… Sądzę, że będziemy musieli je zebrać i przeprogramować na pokładzie, ma’am.

— Niewykonalne — skwitowała zimno.

Młodzian spoglądał na nią skonsternowany i tym razem także musiała ugryźć się w język. Bardziej doświadczony oficer taktyczny znalazłby rozwiązanie, bowiem głowice sensoryczne rakiet zwiadowczych opracowano tak, by łączyły się bezpośrednio z siecią taktyczną okrętu macierzystego. Ścieżka dostępu taktycznego została wypalona, stanowiąc część wyposażenia, nie oprogramowania, i nie dało się jej zmienić inaczej niż fizycznie. Powód był prosty — miała przeciwdziałać błędnemu zaprogramowaniu telemetrii. Owszem, przeprogramowanie przy użyciu kanału taktycznego nie było proste (za to czasochłonne), ale gwarantowało sukces i ze stanowiska oficera taktycznego można było przeprogramować całą telemetrię rakiety. Venizelos wiedział o tym na pewno, lecz był nieobecny, Honor także była tego świadoma, ale nie miała najmniejszego zamiaru informować o tym podporucznika. Powinien już się nauczyć, że z problemem należy najpierw zgłosić się do pierwszego oficera, a nie zawracać głowę kapitanowi, narażając się na jego gniew. McKeon z kolei powinien pilniej nadzorować kogoś tak młodego i wiekiem, i doświadczeniem — o tym zamierzała dobitnie mu przypomnieć przy pierwszej okazji i to w sposób, który gwarantował zapamiętanie.

— I cóż, poruczniku? — spytała, gdy milczenie przeciągnęło się już wystarczająco długo. — Jak zamierza pan rozwiązać ten problem?

— Nie… — mrugnął i ugryzł się w język, a po sekundzie go olśniło: — Czy… Czy kapitan zechciałaby coś zasugerować?

— Nie zechciałaby — odparła lodowato, starając się, by ani współczucie, ani rozbawienie na widok jego rozczarowania nie było słyszalne. — To pan jest oficerem taktycznym na tym okręcie, panie Cardones. Zaprogramowanie platform sensorycznych to pański obowiązek, podobnie jak rozwiązanie wszystkich związanych z tym problemów. Proszę uprzejmie się tym zająć, poruczniku.

Spojrzał na nią błagalnie, przełknął z trudem ślinę i wykrztusił cicho:

— Tak jest, ma’am.

HMS Fearless wykonał ostatnią zmianę kursu i zwolnił, podchodząc do wyznaczonej orbity. Honor siedziała w fotelu kapitańskim, przyglądając się rosnącej na ekranie wizualnym planecie i czując zmianę w panującej na mostku atmosferze. Apatia prawie zniknęła i choć nie zastąpił jej, tak jak by sobie życzyła, espirit de corps, to i tak nastawienie załogi zmieniło się radykalnie. Z jej punktu widzenia na lepsze.

Ostatnie sześć dni wszystkim dało się we znaki, a dla komandor porucznik Santos stanowiło przedsionek piekła, nic więc dziwnego, że była wyczerpana. Pod koniec praktycznie goniła podkomendnych batem, ale gdy okazało się, że Honor nie zwolni tempa stawiania platform, sama harowała jeszcze ciężej. I ku swemu szczeremu zdumieniu zdążyła na czas ze wszystkim. Improwizowane wykorzystanie rakiet było genialnym posunięciem, dzięki któremu sieć była kompletna, na tyle na ile było to wykonalne. Obejmowała obszar po siedemdziesiąt stopni z każdej strony płaszczyzny ekliptyki, a Santos najwyraźniej była w rozterce — nie bardzo mogła się zdecydować, czy bardziej być dumną ze swoich (i swych ludzi) osiągnięć czy wkurzoną na wymagania dowódcy.

Nie tylko ona zresztą miała ów dylemat. Porucznik Cardones zdołał poprawić błędy w oprogramowaniu, co najbardziej zaskoczyło jego samego. Zmuszony był co prawda udać się po pomoc do McKeona (tak jak Honor miała nadzieję, że postąpi) i zajęło mu to masę czasu, ale dokonał tego. A McKeon ku miłemu zaskoczeniu Honor nie objechał go, lecz najprawdopodobniej zdając sobie sprawę, że nie dopilnował podporucznika, cierpliwie mu pomagał i subtelnie nakierowywał, tak był Cardones sam wpadł na możliwość przeprogramowania przy użyciu taktycznej ścieżki dostępu.

Przy okazji Webster musiał poprawić zgranie sieci, bo pierwotna jakość informacji nie odpowiadała wymaganiom Honor, a w międzyczasie Stromboli zmuszony był obliczyć dwie poprawki kursu, gdyż musieli wrócić po źle postawione platformy. Krótko mówiąc, wszyscy oficerowie byli zmęczeni, wściekli (celowo)… i w końcu pracowali jak zespół. Co prawda nie doszło do tego w sposób, jakiego Honor by sobie życzyła, ale skoro instynkt samozachowawczy był jedyną siłą zdolną zmusić ich do pracy, gotowa była znosić ich cierpiętnicze miny.

Spod oka obserwowała McKeona wysiadającego z windy i siadającego w swoim fotelu — nadal był sztywny i formalny, ale w ciągu ostatniego tygodnia udało się jej raz czy dwa razy przebić przez pancerz, jakim się otoczył (zwłaszcza w kwestii Cardonesa). Jasnym było, że coś go gryzie, i jak podejrzewała, zdawał sobie sprawę z tego, co i dlaczego robi jego dowódca. Największym zaskoczeniem zaś było to, że nie próbował jej w tym przeszkodzić. Miała prawie pewność, że nie podobał mu się sposób, w jaki wymusiła powrót załogi do życia, nie palił się też do pomocy. Nie miała pojęcia, dlaczego jej nie lubił, ale zaczynał w nim brać górę zawodowiec. Ich wzajemne relacje były dalekie od ideału, lecz przynajmniej oboje byli skłonni przyznać (choć chwilowo tylko sami przed sobą), że istniał w nich poważny problem — a to już był znaczny postęp. Miała nadzieję, że ponieważ oboje są profesjonalistami, pokonają tę niezrozumiałą niekompatybilność.

Po dojściu do tego budującego wniosku przestała marzyć i skoncentrowała się na bieżących problemach — Fearless powoli zbliżał się do orbity parkingowej i wreszcie miała okazję dokładniej przyjrzeć się, co przebywa na orbitach wokół planety. Na ekranie taktycznym zwróciła jej uwagę karmazynowa kropka — jedyna wśród tłumu statków handlowych parkujących w pobliżu Medusy. Była to niewielka jednostka kurierska zarejestrowana jako kurier dyplomatyczny Ludowej Republiki Haven. Jej obecność, jak też fakt, iż objęta była immunitetem dyplomatycznym, nie spodobała się Honor, choć nie była w stanie powiedzieć dlaczego.

Wiedziała, że Haven ma konsulat i misję handlową na planecie, ale do chwili przeczytania informacji towarzyszących rozkazom Younga nie zdawała sobie sprawy, że Republika utrzymuje też w systemie kuriera w pełnej gotowości do lotu. Było to jak najbardziej legalne, tyle że nielogiczne — każda misja handlowa mogła reprezentować interesy Republiki na takim zadupiu, a wszystko co związane było z terminalem i tak leżało w jej gestii. Mimo oficjalnych informacji o rozwijającym się handlu między „kupcami” z Republiki Haven a tubylcami prawda wyglądała nieco inaczej — tubylcy nie mieli nic, co warto byłoby eksportować, a Haven nie miała prywatnych kupców — wszystkie gałęzie handlu należały od dawna do państwa. Oznaczało to ni mniej, ni więcej, że Haven świadomie traci pieniądze, udając, że handluje z aborygenami, a więc coś kombinowali. Jedynym logicznym wyjaśnieniem istnienia konsulatu było szpiegostwo i inne tajne operacje prowadzone pod ochroną immunitetu dyplomatycznego. Sensownym było zbieranie informacji o ruchach czy rozmieszczeniu jednostek RMN w systemie, jak też o ruchu towarowym na terminalu, choć dziwne było miejsce, z którego te obserwacje prowadzono — Medusa leżała bardzo daleko od terminalu. Z drugiej jednak strony, nie istniała żadna bliższa planeta. Równie sensownym było podkreślenie swojej obecności w układzie planetarnym choćby jako przeciwwagi dla Królestwa. Było to tym sensowniejsze, że liberałowie nadal próbowali przeforsować w parlamencie ustawę nakazującą opuszczenie systemu Basilisk przez przedstawicieli władz i sił zbrojnych Królestwa Manticore. Wysiłki te nie były regularne, za to były częste. Konsulat mógł być kwaterą główną siatki wywiadowczej działającej w Królestwie, choć Honor prywatnie uważała, że lepszą jej lokalizacją byłaby Trevor Star.

Czego by nie robili, nie podobało jej się to, a obecność kuriera dyplomatycznego podobała się Honor jeszcze mniej. Poczta dyplomatyczna objęta była immunitetem, niezależnie od tego kto ją przewoził, a statków handlowych Republiki było aż za dużo w okolicy. Jednostka kurierska miała nad nimi przewagę z uwagi na dwie rzeczy — szybkość oraz fakt, że cała objęta była immunitetem, toteż nie można było sprawdzić nawet kształtu ładunku, a to oznaczało (przynajmniej dla Honor) chęć ukrycia czegoś. Zdawała sobie jednak sprawę, że odruchowo podejrzewała Haven o wszystko co najgorsze — ten kurier mógł wykonywać wyłącznie zadania, które Republika podała do publicznej wiadomości, a jedynie jej paranoja podsuwała podejrzenia, że jest inaczej. Było to jednak równie prawdopodobne jak to, że Pavel Young nie wpuścił jej rozmyślnie w bagno.

Bosmanmat Killian ze zwykłą bezbłędną precyzją ustawił krążownik na wyznaczonej orbicie i zameldował:

— Koniec manewrów, ma’am.

— Doskonale, bosmanmacie Killian. Poruczniku Webster, proszę połączyć się z siedzibą gubernatora i poinformować damę Estelle, że byłabym wdzięczna, gdyby zdołała znaleźć dla mnie czas najszybciej, jak będzie jej to odpowiadało.

— Tak jest, ma’am.

— Dziękuję, panie Webster.

Odchyliła się wygodnie w fotelu, słuchając normalnych odgłosów życia okrętu — rozmów, meldunków, wygaszania napędu i kompensatora, uruchomienia konwencjonalnego napędu mającego automatycznie utrzymywać okręt na wyznaczonej pozycji. Wachta dyżurna zapisywała rozmaite rzeczy, porucznik Brigham, porucznik Stromboli i jego zastępca siedzieli w sekcji kartograficznej, uaktualniając dane nadsyłane przez sieć sensorów. Honor z zadowoleniem obserwowała te rutynowe czynności — pomimo dodatkowych zadań załoga sprawnie je wykonywała i okręt nareszcie tętnił życiem. Teraz do niej należało przekształcenie tego ożywienia w poczucie więzi zespołowej i to takiej, która obejmowałaby także i ją, a nie stawiała w pozycji nadzorcy niewolników.



ROZDZIAŁ IX

Dama Estelle Matsuko, Rycerz Zakonu Króla Rogera i Urzędujący Gubernator planety Medusa w imieniu Jej Królewskiej Mości Elżbiety III, Królowej Manticore i Obrońcy Dziedziny, wstała zza biurka, gdy drzwi jej gabinetu zaczęły się otwierać. Weszła przez nie wysoka komandor Królewskiej Marynarki poruszająca się z gracją kogoś przyzwyczajonego do większego ciążenia niż 0.85g panujące na planecie. Na jej ramieniu siedział treecat rozglądający się ciekawie zielonymi ślepiami. Dama Estelle przyjrzała się obojgu z równą ciekawością, nim wyciągnęła rękę na powitanie.

— Witam, komandor Harrington.

— Witam, pani gubernator — wyraźny, ostry akcent nie pozostawiał cienia wątpliwości co do miejsca urodzenia (gdyby widok treecata nie rozwiał takowych), zaś jej uścisk był pewny i dokładnie wyliczony.

Estelle znała ten rodzaj uścisku, jako że wielokrotnie miała do czynienia z ludźmi urodzonymi na planecie Sphinx. Doceniała także ich uprzejmość, zwłaszcza po tym, jak paru się zapomniało i uścisnęło jej dłoń z normalną siłą. Żaden co prawda nie połamał jej kości, ale niewiele brakowało.

— Proszę usiąść — zaproponowała gospodyni, oceniając równocześnie gorączkowo gościa.

Harrington poruszała się z pewnością siebie, co dodawało jej lat. Miała ostro rzeźbione rysy, stosunkowo bladą cerę i duże, wyraziste oczy, tak ciemne, że prawie czarne. Ogólnie twarz sprawiała niezapomniane wrażenie elegancji i to mimo włosów ściętych krócej niż u wielu mężczyzn noszących białe berety. Z jej zachowania emanowała pewność siebie profesjonalisty — świadomość własnych zawodowych atutów i minusów (przy czym tych ostatnich było naprawdę niewiele). Stanowiła diametralne przeciwieństwo bandy wywłok i nieudaczników o przerośniętym ego, jakich RMN przysyłała do systemu, zwłaszcza odkąd do władzy w Admiralicji doszedł Janacek. Mimo to Harrington była spięta — Estelle nie miała co do tego wątpliwości. Pozorny spokój gościa mógłby ją zwieść, ale widziała w życiu zbyt wiele treecatów, by nie rozpoznać, że ten jest gotów do obrony swego człowieka, mimo iż ciekawiło go nowe otoczenie — świadczył o tym ogon owinięty wokół szyi Harrington w typowo obronnym geście.

— Muszę przyznać, że nieco zaskoczył mnie gwałtowny odlot lorda Younga — powiedziała lekko, by jakoś zacząć rozmowę, i znieruchomiała, widząc reakcję gościa.

W twarzy Harrington nie drgnął nawet jeden mięsień, ale zmrużone nagle oczy przybrały wyraz, od którego robiło się zimno, a treecat nie hamował się w ogóle. Dźwięk, jaki wydał, był nie do końca sykiem, ale położone uszy i wyszczerzone kły mówiły same za siebie. Dama Estelle zaczęła gorączkowo zastanawiać się, co właściwie powiedziała.

Napięcie rozładował gość, odprężając się z wysiłkiem i głaszcząc treecata na znak, że także ma się uspokoić.

— Sama byłam tym zaskoczona — przyznała z uprzejmym ukłonem; beznamiętność jej spokojnego sopranu; stanowiła dodatkowe ostrzeżenie. — Jak rozumiem, konieczność napraw jego okrętu okazała się pilniejsza niż ktokolwiek w Admiralicji zdawał sobie sprawę, wysyłając mnie tutaj.

— Jestem tego pewna.

Dama Estelle nie starała się aż tak ukryć swoich uczuć i Honor spojrzała na nią z nowym zaciekawieniem. Po sekundzie odprężyła się wyraźnie i tym razem nie było to wymuszone, o czym świadczyło zachowanie treecata. Gospodyni zrozumiała, że nie chodziło o to, co powiedziała, ale o kim mówiła. Cóż, ktoś kto nie cierpiał tak żywiołowo lorda Younga, nie mógł być tak do końca zły.

— Zaskoczyła mnie także, choć tym razem przyjemnie, pani chęć do odwiedzin w moim biurze — dodała z lekkim uśmiechem. — Obawiam się, że nie jestem przyzwyczajona do tak bliskiej współpracy z Królewską Marynarką, na jaką miałabym ochotę, zwłaszcza w ciągu ostatnich trzech lat.

Honor nie poruszyła się, lecz w duchu przytaknęła radośnie — trzy lata temu Janacek został Pierwszym Lordem, a smukła, ciemnoskóra kobieta po drugiej stronie biurka najwyraźniej chciała się dowiedzieć, jak Honor ocenia ważność systemu Basilisk dla Królestwa Manticore. Oficer miał co prawda ograniczone możliwości krytykowania przełożonych, tak długo jak długo pozostawał w służbie, a była to oficjalna rozmowa, ale stosunki z panią gubernator mogły okazać się języczkiem u wagi sukcesu bądź klęski.

— Przykro mi to słyszeć, damo Estelle — powiedziała, starannie dobierając słowa. — I mam nadzieję, że będziemy mogły poprawić tę sytuację. To jeden z powodów mojej wizyty, oprócz naturalnie względów dyktowanych przez uprzejmość. Moje pierwotne rozkazy zakładały, że dowódcą placówki Basilisk pozostanie lord Young, toteż obawiam się, że moje wiadomości o aktualnej sytuacji na planecie są nieco pobieżne. Mam nadzieję, że udzieli mi pani niezbędnych informacji i powie, czego konkretnie spodziewa się pani z mojej strony.

Dama Estelle odetchnęła głęboko i z ulgą rozsiadła się w fotelu, nie kryjąc już zaskoczenia. Honor je dostrzegła i sprawiło jej równocześnie przyjemność i wstyd — przyjemność, bo wiedziała, że ma sprzymierzeńca, wstyd, gdyż równocześnie oznaczało to, iż flota nie wywiązywała się ze swych obowiązków w najbardziej podstawowym zakresie. To, o co poprosiła, stanowiło niezbędne minimum, by mogła wykonywać swe obowiązki, a zaskoczenie Matsuko oznaczało, że nikt przed nią nawet tego nie zrobił.

— Miło mi to słyszeć — odezwała się po chwili znacznie mniej ostrożnym tonem pani gubernator, odchylając fotel i zakładając nogę na nogę. — Z przyjemnością opowiem pani wszystko, ale proponuję, byśmy zmieniły kolejność: najpierw pani zrelacjonuje, co pani wie, a ja potem uzupełnię luki, nie powtarzając niepotrzebnie informacji, które pani już posiada, i nie nudząc pani przy tej okazji.

Honor wyraziła gestem zgodę i przeniosła Nimitza na kolana — treecat był odprężony, co świadczyło, że akceptuje gospodynię, i gdy zaczęła go głaskać, zwinął się, pomrukując cicho z zadowolenia.

— Sądzę, że w sprawach terminalu jestem raczej na bieżąco — zaczęła Honor. — To zresztą nie leży w pani gestii jako gubernatora. Znacznie bardziej interesuje mnie bezpieczeństwo planety i kontrola ładunków, a sądząc po ilości frachtowców na orbicie, moje dane są raczej nieaktualne. Jak rozumiem, ten wzrost handlu z powierzchnią planety zaczął się dopiero ostatnio?

— Zgadza się. Co pani wie o enklawach?

— Niewiele więcej ponad to, że istnieją. To stacje handlowe, tak?

— Tak i nie. Zgodnie z Aktem Przyłączenia, Królestwo Manticore objęło we władanie cały system, ale na planetę nałożono protektorat, by chronić tubylców, lecz zrzekło się zwierzchnictwa nad nią. W efekcie cala planeta stała się jednym wielkim rezerwatem dla tubylców, z wyjątkiem konkretnych miejsc przeznaczonych na enklawy dla osób spoza planety. Nie jest to normalna procedura, ale zależało nam na terminalu, a nie na planecie, i chcieliśmy, aby to było dla wszystkich jasne. Prawdę mówiąc, treść aktu zobowiązuje Królestwo do nadania planecie autonomii w najbliższym stosownym momencie, właściwie tylko po to, by podkreślić całkowity brak imperialnych zapędów z naszej strony — mina mówiącej jednoznacznie świadczyła o tym, co sądzi o tych rozwiązaniach. — Bezpośrednim efektem owych szlachetnych poczynań jest to, że nasza pozycja prawna może zostać zakwestionowana, a raczej już została: kilka państw z Haven na czele argumentuje, że protektorat bez zwierzchnictwa jest legalnym nonsensem. Zgodnie z interpretacją prawa międzyplanetarnego, w którym istnieje sporo precedensów o podobnym charakterze, można uznać Medusę za terytorium niczyje, a co za tym idzie, nie mam prawa nakazać komukolwiek czegokolwiek. Takie jest oficjalne stanowisko Ludowej Republiki Haven; tak na marginesie, rząd Jej Królewskiej Mości zajmuje naturalnie całkowicie odmienne stanowisko, twierdząc, że posiadanie danego terenu jest podstawą do rozwiązań prawnych, ale treść Aktu i tak dość znacząco ogranicza moją władzę. Mam prawo podjąć każdą akcję niezbędną do zapobieżenia „wykorzystywaniu tubylczej rasy”, ale nie mogę odmówić czy udzielić komukolwiek zgody na założenie enklawy. Sądzę, że rząd udzieliłby mi takiego prawa, ale nie jest w stanie przepchnąć przez parlament stosownej poprawki mimo moich próśb. Mogę więc jedynie wpływać na lokalizację enklaw, zabraniając tworzenia ich w rozmaitych miejscach, i regulować w pewnym zakresie ich handel z tubylcami. Mówiąc inaczej: mogę się bawić w policjanta, ale nie mogę zabronić wstępu złodziejowi.

Honor w milczeniu skinęła głową — liberałowie byli tak zajęci chronieniem „bezbronnych tubylców” przed wykorzystywaniem ze strony Królestwa Manticore, że zostawili otwarte wrota (bo furtka to niestosowne określenie w istniejącej sytuacji), umożliwiając takowe wykorzystywanie innym.

— Z początku istniało niewiele enklaw — dama Estelle popatrzyła nieprzychylnie w sufit. — Cywilizacyjnie tubylcy znajdują się w epoce brązu i początkach epoki żelaza, które właśnie uczą się wytwarzać, i poza ładnymi artefaktami posiadają naprawdę niewiele interesujących rzeczy z punktu widzenia handlu międzyplanetarnego. Dlatego też prawie nikt nie był zainteresowany otwarciem planetarnego rynku i Agencja Ochrony Tubylców panowała nad sytuacją. Zmieniło się to niestety za moich czasów i to nie tyle z uwagi na handel z tubylcami, ile rosnący ruch na terminalu. Sądzę, że orbitalne magazyny i urządzenia przeładunkowe były rzeczą nieuniknioną, skoro ładunki przeładowywane w systemie podlegają niższym opłatom niż w układzie Manticore. Szkoda, że nikt wcześniej nie zdał sobie z tego sprawy. Poza tym są też inne konsekwencje, jak na przykład to, że wiele firm handlowych postanowiło założyć filie na powierzchni, w celu skuteczniejszego kierowania interesami, co z kolei wpłynęło na rozwój tychże interesów. Większość enklaw powstała właśnie dzięki temu, a ponieważ prawie całe ich zaopatrzenie pochodzi spoza planety, stąd też ruch się zwiększa. Większość ładunków dostarczanych na planetę nie jest przeznaczona na handel, lecz do utrzymania placówek handlowych. Logiczną konsekwencją był nacisk ze strony zainteresowanych firm na otwarcie rynku planetarnego: jak słabo rozwinięty by nie był handel z tubylcami, zawsze przyniesie jakieś profity, czyli obniży ponoszone na utrzymanie placówek koszty. Handel jest niewielki, bo Medusa ma niewiele do zaoferowania; trochę kamieni szlachetnych, dzieła sztuki, mech o nazwie tillik nadający się na przyprawy, skóry bekhorów czy kość podobną do słoniowej i to właściwie wszystko. Natomiast niski poziom rozwoju cywilizacyjnego tubylców i ich potrzeb powoduje, że handel jest wysoce opłacalny, gdyż oferowane im dobra, takie jak stalowe noże czy siekiery wytwarzane maszynowo są tanie, a przez nich niezwykle pożądane, jako że dopiero opanowali technikę wytopu żelaza. Podobnie rzecz ma się z materiałami czy odzieżą. Nie zdają sobie z tego sprawy, podobnie jak i z faktu, że łatwo mogą uzależnić się od tych towarów i dostarczających je kupców. Próbujemy temu zaradzić, rygorystycznie ograniczając poziom oferowanej im technologii, ale napotykamy na opór tak z ich strony, jak i ze strony firm handlowych. Swoistą zaś paranoją jest, że nasi kupcy ograniczani są przepisami do handlu jedynie narzędziami wykorzystującymi siłę mięśni, w przeciwieństwie do innych. Powoduje to ich niekonkurencyjność pomimo bliskości Manticore i całkiem słuszne oburzenie. W praktyce oznacza to, że nie panujemy nad tym, co trafia w ręce tubylców, i nie możemy nawet liczyć na współpracę poddanych Korony. Agencja znalazła się w sytuacji intruza na planecie, którą ma chronić. Co gorsza, jestem pewna, że handel z tubylcami stanowi przykrywkę do nielegalnych transakcji między firmami spoza planety. Biorą w nich udział również nasze firmy, a ja nie mogę powstrzymać tego procederu, udowodnić ani nawet skłonić władz, by się tym zainteresowały!

Dama Estelle przerwała, wzięła kilka głębszych oddechów i przestała zaciskać pięści. Potem popatrzyła na gościa i zaśmiała się niewesoło.

— Przepraszam, chyba mnie poniosło — przyznała po chwili.

— Nie ma za co. Wychodzi na to, że jest pani w gorszej sytuacji niż sądziłam.

— W rzeczywistości nie jest aż tak źle. Enklawy są zlokalizowane wyłącznie w delcie, co w połączeniu z możliwością kontrolowania użycia poza ich obszarem jednostek latających mogących dotrzeć w przestrzeń, w znacznym stopniu ogranicza zasięg kontaktów handlowych. Naturalnie nie zapobiega to przemytowi między firmami handlowymi i nie umożliwia całkowitego odcięcia tubylców od nielegalnych towarów, ale znacznie ogranicza ten proces i wymusza dystrybucję poprzez tubylczych handlarzy. Tym zresztą należy się mniej przejmować; bardziej martwi mnie jako lokalnego przedstawiciela Korony myśl, co jeszcze może dziać się na planecie takiego, o czym w ogóle nie wiemy. Sądzę, że ma tu miejsce coś poważniejszego niż zwykły przemyt, lecz nie dysponuję dowodami na poparcie swoich podejrzeń. Poinformowałam naturalnie o wszystkim hrabinę Marisę, ale nie wydaje mi się, by odniosło to jakiś skutek. Sądzę, że nikt w Królestwie tak naprawdę nie interesuje się tym, co się tu dzieje.

Honor nie zmieniła wyrazu twarzy, natomiast przestała głaskać Nimitza — hrabina Marisa New Kiev była ministrem do spraw Medusy i liderem Partii Liberalnej. Dama Estelle prychnęła cicho z satysfakcją — brak reakcji rozmówcy potwierdzał jej podejrzenia co do bezczynności przełożonej. Westchnęła ciężko i dodała:

— Naturalnie mogę być paranoiczką, ale jakoś nie mogę oprzeć się wrażeniu, że… pewne osoby są za bardzo zainteresowane swoimi prawami handlowymi i płynącymi stąd dochodami, by martwić się, czy są one legalne, czy nie, i by mieć czas na cokolwiek innego. Inni zaś używają handlu jako parawanu i w ogóle nie przywiązują wagi do zysków.

— Czy ci „inni” to również Ludowa Republika Haven? — spytała cicho Honor.

— Przede wszystkim Haven. Konsulat ma zdecydowanie zbyt wielu pracowników, a liczba „attache handlowych” jest wręcz oszałamiająca. Prawdą jest, że ponad jedna trzecia terytorium Republiki i cała zachodnia część znajduje się bliżej systemu Basilisk niż Trevor Star, ale to niewiele zmienia. Na dodatek domagają się coraz większych praw w handlu z tubylcami. Oficjalnie zresztą konsulat akredytowany jest przy jednym z tubylczych miast-państw, nie zaś przy rządzie Jej Królewskiej Mości. Tak oni, jak i my wiemy, że to prawna fikcja, i jak dotąd byłam w stanie znacznie ograniczać ich działalność, ale jestem pewna, że tak naprawdę chodzi im o kontakt z tubylcami i o większą, aktywniejszą rolę w kształtowaniu ich relacji z przybyszami spoza planety.

— Jako przeciwwaga dla naszej obecności i roli?

— Dokładnie — gospodyni uśmiechnęła się szczerze pierwszy raz od rozpoczęcia rozmowy. — Sądzę, że Republika ma nadzieję, iż w końcu przejdzie przez nasz parlament projekt anulujący obecny Akt, a wówczas Haven będzie mieć znakomitą okazję, by zagarnąć zgodnie z prawem planetę, zwłaszcza jeśli już wcześniej będzie zaangażowana w jej sprawy. Oczywiście chodzi wyłącznie o kontrolę nad terminalem, ale Republika potrzebuje „moralnego usprawiedliwienia”, by propaganda mogła całą sprawę przedstawić w stosowny sposób obywatelom, a zwłaszcza Lidze Solarnej. Dlatego też zajmuje takie stanowisko odnośnie naszych praw do systemu i legalności Aktu. Jeśli tylko się wycofamy, planeta, a w konsekwencji cały system wpadnie Haven w ręce jak dojrzały owoc.

— Sądzi pani, że to wszystko, co planuje Haven?

— Przyznaję, że nie wiem… Nie widzę innych korzyści, które Haven mogłoby osiągnąć, ale też nie mogę się pozbyć wrażenia, że coś jeszcze wisi w powietrzu… Moi ludzie cały czas obserwują konsulat i faktorię handlową i jak dotąd nie odkryli nic, co mogłabym uznać za potwierdzenie podejrzeń. Naturalnie nie darzę sympatią Republiki, więc być może nie jestem obiektywna.

Honor powoli skinęła głową, siadając wygodnie i marszcząc brwi w zamyśleniu. Gospodyni nie robiła na niej wrażenia osoby skłonnej do wyciągania pochopnych wniosków, obojętnie jakich uprzedzeń i do kogo by nie żywiła.

— Jak by się nie miała sprawa z moimi przeczuciami, tak wygląda sytuacja na planecie — dodała Matsuko Estelle. — Jeśli chodzi o tubylców, to Agencja ma zbyt mało ludzi i są oni zbyt przepracowani, by osiągnąć wyniki choćby zbliżone do pożądanych. Nasze stosunki z tubylcami od chwili przybycia tu były wyjątkowo dobre; znacznie lepsze niż należało się spodziewać po zetknięciu tak różnych kultur. Część wodzów chce zniesienia restrykcji na handel nowocześniejszymi urządzeniami, część nie, co naturalnie powoduje pewne napięcia, ale generalnie relacje są przyjazne. Zwłaszcza z miastami-państwami w delcie. W oddalonych rejonach sprawy mają się nieco gorzej, ale najbardziej martwią mnie coraz częstsze meldunki o zwiększonym zażywaniu mekohy w ciągu ostatniego roku.

Honor uniosła uprzejmie brwi, przestając rozumieć, więc gospodyni przystąpiła do wyjaśnień:

— Mekoha to lokalny narkotyk roślinnego pochodzenia. Dość trudny do rafinacji przy ich obecnym poziomie techniki, ale znają go i używają od dawna, wcześniej niż my się tu zjawiliśmy. Jestem, można powiedzieć, przeczulona na punkcie narkotyków, ponieważ jednym z pierwszych objawów, że prymitywna kultura zmierza do samozniszczenia, jest zawsze zwiększone zażywanie przez jej członków środków odurzających. Mój poprzednik, baron Hightower, wyszedł z założenia, które jest mi bliskie, a mianowicie, że oryginalna kultura tubylców skazana jest na nieuchronną zagładę poprzez samą naszą tu obecność i pokusy natury cywilizacyjnej, jakie ona stwarza. Możliwe jest jednak zastąpienie jej połączeniem ich rodzimego systemu wartości z naszą rozwiniętą techniką bez utraty przez nich tożsamości. Oczywiście, mówimy o znacznie prymitywniejszym poziomie technicznym. Dlatego tak baron, jak i ja, poświęciliśmy tyle wysiłku, by kontrolować szybkość przemian, na ile byliśmy naturalnie w stanie. Obawiam się, że to także jest powód, dla którego tak mnie złoszczą obowiązki związane z pilnowaniem ludzi na tej planecie, ponieważ oznaczają oddelegowanie fachowców i sprzętu potrzebnych do wykonywania głównego zadania. Obawiam się jednak, że nic na to nie poradzę, a w końcu to także ma na celu powstrzymanie zniszczenia tożsamości kulturowej tubylców.

— Jeśli dobrze rozumiem, chciałaby pani, abym pomogła w zarządzaniu i kontrolowaniu ruchu między enklawami oraz między nimi a znajdującymi się na orbicie statkami i magazynami?

— Powiedziałabym, że tak, choć na wypadek jakiegoś zagrożenia na powierzchni chciałabym móc wezwać Marines z pani okrętu. Nie przewiduję co prawda nic poważnego, ale życie nauczyło mnie przezorności. Gdyby mogła się pani zająć kontrolą ładunków dostarczanych przez promy na powierzchnię i kontrolą ruchu powietrznego, odciążyłoby to znaczną część mojego personelu.

— Chce pani powiedzieć, że Young nawet nie…? — Honor zamknęła raptownie usta, a dama Estelle spróbowała kaszlem ukryć rozbawienie, lecz powstrzymała się od komentarza.

— Doskonale — odezwała się po chwili Honor. — Sądzę, że będziemy w stanie przejąć te obowiązki. Dzień lub dwa będą potrzebne na ustalenie szczegółów, ale mam dwa kutry, które mogą dokonywać inspekcji celnych. Chciałabym dowiedzieć się wszystkiego, czego tylko się da od pani podwładnych, którzy zajmują się kontrabandą i kontrolą lotów.

— Może pani uważać to za załatwione. Są do pani dyspozycji od teraz.

— Uważam też, że dobrze byłoby, gdyby wyznaczyła pani stałego oficera łącznikowego, który koordynowałby działania moich ludzi i policjantów Agencji. Musiałam oddelegować dziesięć procent załogi do zadań celno-porządkowych na terminalu i mam mniej ludzi niż bym chciała. — Honor zignorowała zaskoczenie widoczne na twarzy Matsuko. — Sytuacja jeszcze się pogorszy, kiedy zaczniemy kontrolować promy, ale nic na to nie poradzę. Przychodzi pani na myśl ktoś, kto nadawałby się do tej roli?

— Uważam, że pomysł jest doskonały, i sądzę, że mam odpowiedniego człowieka. Major Barney Isvarian jest najstarszym oficerem polowym sił Agencji, a zanim zaczął dla mnie pracować po przejściu na emeryturę, przez długie lata był sierżantem Marines. Wolałabym co prawda, by na dłużej nie opuszczał planety, ale kilkudniowe nieobecności nie powinny stanowić problemu. Sytuację na powierzchni i w jej bezpośredniej okolicy zna doskonale i zajmował się także kontrolą ładunków. Jak pani sądzi, będzie odpowiedni?

— Wspaniale. — Honor wstała z uśmiechem, wyciągając rękę, a Nimitz płynnie wrócił na swoje zwyczajowe miejsce na ramieniu. — Dziękuję pani za pomoc i za informacje, pani gubernator. Nie będę zabierała więcej czasu, ale proszę dać mi znać, jeśli tylko będę mogła w czymś pomóc albo jeśli zdarzy się cokolwiek, o czym według pani powinnam wiedzieć lub na co zwrócić uwagę.

— Z pewnością tak zrobię — dama Estelle także wstała i uścisnęła podaną dłoń. — Ja również pani dziękuję.

Nie sprecyzowała za co, ale oczy miała tak rozjaśnione, że Honor z trudem powstrzymała uśmiech.

Gospodyni odprowadziła ją do drzwi, gdzie pożegnały się raz jeszcze, a potem wróciła na fotel.

— George, znajdź z łaski swojej Baney’a. Mam dla niego nowe zajęcie.

— Dobra — skwitował lakonicznie jej asystent i spytał po chwili przerwy. — I jak poszło?

— Dobrze, George. Prawdę mówiąc, nawet bardzo dobrze — odparła z przekonaniem dama Estelle i z szerokim uśmiechem rozsiadła się wygodniej w fotelu.



ROZDZIAŁ X

— Żadnej pomocy. Skoro więc na flotę nie mogliśmy liczyć, zrobiliśmy co było można samodzielnie — zakończył major Barney Isvarian, szef sił policyjnych Agencji zwanej w skrócie NPA.

Niewysoki, krępy i muskularny, siedział wyprostowany w wygodnym w sumie fotelu i nawet gdyby Honor nie wiedziała wcześniej, kim był, domyśliłaby się tego po jego zachowaniu. Tylko zawodowi podoficerowie (zwłaszcza Marines) czuli się tak nieswojo, siedząc w obecności kapitana okrętu wojennego. Twarz miał jednak spokojną, a w głosie nie było śladu przepraszającego tonu.

— Rozumiem, majorze — dała znak McGuinessowi, by ponownie napełnił kawą filiżankę gościa, i upiła łyk kakao, obserwując spod oka McKeona.

Pierwszy oficer prawie się nie odzywał, gdy Isvarian wyliczał, jakich obowiązków wobec planety i zarządzającej nią (przynajmniej w teorii) Agencji Marynarka Królewska nie wypełniła. Bez trudu można było zgadnąć, co kryje się za kamienną twarzą. Nie były to miłe uczucia — dominował wśród nich wstyd.

— Dobrze — Honor odstawiła kubek. — Jeśli dobrze rozumiem to, co usłyszałam od pani gubernator i od pana, majorze, najbardziej potrzebujecie pomocy w kontrolowaniu ładunków przeładowywanych na orbicie i dostarczanych na powierzchnię. Zgadza się?

— Tak, ma’am. Robimy co możemy, jak już mówiłem, ale większość moich ludzi nie wie tak naprawdę, czego szukać… a zwłaszcza gdzie szukać. Większość ma za sobą służbę wojskową, ale w niewłaściwych do takiego zadania formacjach.

Honor skinęła potakująco — większość oficerów i agentów NPA stanowili byli żołnierze, policjanci i członkowie Royal Manticoran Marine Corps. Niewielu wywodziło się z Królewskiej Marynarki, a gdyby rzeczona marynarka wykonała swoje zadania, to umiejętności, o których mówili, nie byłyby potrzebne żadnemu z podwładnych damy Estelle.

— Dobrze wiemy, że ten cholerny… przepraszam ma’am… że przemycają towary, ale nie posiadamy wystarczającej wiedzy o promach i przemycie, by temu zaradzić. Na statkach jest jeszcze gorzej.

— Sądzę, że w tej kwestii będziemy w stanie pomóc — obiecała Honor. — Problem w tym, że mam za mało ludzi; jeśli grupy przeszukujące złożone będą z marynarzy, to czy Agencja może dać załogi do obu kutrów?

— Możemy zrobić coś lepszego, ma’am. Dama Estelle jakiś rok temu zdołała znaleźć trzy pinasy, a oprócz nich mamy dwa promy desantowe na liście oficjalnego wyposażenia. Możemy te jednostki oddać do pani dyspozycji z wystarczającą ilością personelu, by uzupełnić braki w załogach czy grupach poszukiwawczych.

— A to, majorze, jest naprawdę dobra wiadomość! — ucieszyła się Honor, zastanawiając się przelotnie, gdzie też udało się znaleźć pięć sprawnych i uzbrojonych jednostek floty, małych, ale jednostek.

Nie miała zresztą zamiaru głębiej się tym interesować — jak to mówią: darowanemu koniowi nie zagląda się w zęby. W ten sposób Fearless nie będzie musiał holować powolnych kutrów czy też w jakikolwiek sposób uczestniczyć w kontrolowaniu ładunków. Potarła z namysłem czubek nosa i po chwili skinęła potakująco do własnych myśli.

— Sądzę, że będziemy mogli zapewnić pilotów, dowódców i obsady grup przeszukujących, majorze. Od pana potrzebowalibyśmy oficerów łączności, mechaników pokładowych i personelu naziemnego do obsługi. Wykonalne?

— Da się zrobić, ma’am! — Isvarian uśmiechnął się szeroko, cytując motto Marine Corps.

— Doskonale. W takim razie została nam tylko sprawa kontroli ruchu. Jak sobie z tym radzicie?

— Niezbyt dobrze, ma’am. W pałacu gubernatora mamy centrum kontroli lotów, ale zostało ono zaprojektowane wyłącznie z myślą o lotach atmosferycznych, a i tak projektanci nie przewidzieli takiego ruchu, jaki panuje obecnie. Brak nam kontrolerów i radarów, a ponieważ musieliśmy zająć się kontrolą ruchu orbitalnego, spora część planety w ogóle nie jest objęta kontrolą ruchu powietrznego.

— Rozumiem… — Honor spojrzała na pierwszego oficera. — Panie McKeon, gdybyśmy tak zrekonfigurowali dziesięć czy piętnaście satelitów kartograficznych i pogodowych i sprzęgli je z siecią kontroli ruchu na planecie?

— Jest to wykonalne. — Tym razem McKeon podrapał się z namysłem po nosie. — Ale poważnie uszczupli to nasze zapasy sprzętowe, ma’am.

— Wiem, ale innej możliwości nie widzę… a sprzęt jest po to, żeby go używać.

McKeon przytaknął, a Honor zastanowiło, czy użył formy „my” odruchowo czy z rozmysłem.

— W takim razie możemy to zrobić, tylko że ich radary nie są tak dobre jak naziemne do wykrywania ruchomych obiektów. I nie mają dopplerów, bo chmury nie poruszają się tak szybko… — pierwszy oficer umilkł, zastanawiając się nad czymś głęboko. — Sądzę, że w ciągu powiedzmy dwóch dni wraz z Santos i Cardonesem zdołam je przekalibrować i zmienić priorytet celów. Może uda się dodać dopplery, a na pewno funkcje określania odległości, zwłaszcza jeśli sprzęgniemy je parami: kartograficzna i pogodowa. Będzie to prymitywne, ale zadziała, ma’am.

— Doskonale — pochwaliła Honor.

Satelity kartograficzne i pogodowe stanowiły standardowe wyposażenie okrętów RMN i były nader rzadko używane, jako że rozpoznaniem nieznanych planet zajmowały się jednostki zwiadu kartograficznego, a planety miały własne sieci łączności. Były to urządzenia proste i skuteczne tylko na niewielkich odległościach, ale do tego celu powinny się nadawać. McKeon miał naturalnie zupełną rację, mówiąc o kosztach spustoszenia magazynów. Sama sieć kosztowała Królewską Marynarkę co najmniej dwieście milionów dolarów, a ona własnoręcznie podpisała wydanie każdego centa. Innego sposobu wykonania zadania jednak nie było. Jeśli Admiralicji nie spodobają się koszty, może nauczy się przy okazji, że należy albo wyznaczać więcej okrętów, albo ograniczać parametry zadań na wydzielonych placówkach. Satelity kosztowały ledwie po pół miliona od sztuki, więc przy dotychczasowej była to śmieszna kwota.

— W takim razie wolałabym w rękach pańskich ludzi, majorze, pozostawić kontrolę lotów atmosferycznych i zorganizować kontrolę lotów orbitalnych obsadzoną przez mój personel — zaproponowała. — Lepiej byłoby po sąsiedzku w stosunku do kontroli powietrznej, bo wówczas koordynacja będzie ułatwiona. Co pan o tym sądzi, komandorze McKeon?

— Sądzę, że będziemy mieli wiele szczęścia, dysponując połową załogi, gdy skończymy obejmowanie obowiązków w tym systemie — odparł zapytany, zamykając notes, na którym coś obliczał. — Obsada pinas i promów to kolejne czterdzieści osób. Możemy użyć do kontroli Marines, co zwolni nam sporo marynarzy, ale i tak niewiele to zmieni, gdyż następnych trzeba będzie oddelegować do obsługi kontroli lotów orbitalnych…

Przerwał i wymownie wzruszył ramionami.

— Zgadzam się z panem, że nie jest to miłe, lecz niestety niezbędne — powiedziała cicho, nie spuszczając wzroku z jego twarzy i na moment przenosząc wzrok na Isvariana. McKeon leciutko skinął głową.

Nie było to entuzjastyczne czy też dobrowolne przytaknięcie, ale jednak przytaknięcie.

— Poza tym nadal dysponujemy platformą zarezerwowaną dla planety na wypadek, gdybyśmy musieli stąd odlecieć. Mając do niej stały, łatwy dostęp, możemy ją naprawić, jeśli coś pójdzie nie tak, a więc ograniczony czas eksploatacji nie będzie stanowił problemu. Możemy umieścić ją na wysokiej orbicie, tak by obejmowała drugą półkulę, i przy pomocy instrumentów pokładowych krążownika przesyłać uzyskane przez nią dane do centrum kontroli. Jeśli będziemy zmuszeni odlecieć, nasz sektor może przejąć odciążony przez satelity radar naziemny.

— Kogo pani planuje mianować dowódcą naziemnego stanowiska kontroli, ma’am? — spytał McKeon.

— Hmm — Honor przez moment bębniła palcami po stole, zadowolona, że zaangażował się w problem, robiąc kolejny krok na drodze powrotu do swego pełnego zakresu obowiązków.

Powinien był kogoś zaproponować — znał wszystkich oficerów znacznie dłużej niż ona, ale zdecydowała się nie wymagać od niego zbyt wiele, biorąc pod uwagę mało obiecujący początek ich współpracy.

— Sądzę, że albo Webstera, albo Stromboli — powiedziała po chwili i natychmiast wyczuła, że chciał zaprotestować, lecz ugryzł się w język, rozważając w myślach możliwe kandydatury, toteż dodała. — Wolałabym Webstera; jest co prawda młodszy, lecz bardziej agresywny i pewny siebie. Niestety, potrzebujemy tam kogoś mającego doświadczenie tak w astrogacji, jak i w kierowaniu ruchem, a to znaczy, że musi to być Stromboli.

— A chorąży Tremaine? — spytał McKeon. Tremaine kierował ruchem na pokładzie hangarowym, toteż kontrolował przyloty i odloty wszystkich pokładowych jednostek, jak też mniejszych jednostek spoza okrętu, przylatujących na krążownik.

— Na głównego kontrolera jeszcze się nie nadaje — sprzeciwiła się Honor. — Musimy pamiętać, że przejmie on dowodzenie naszymi ludźmi na planecie i na orbicie, jeśli będziemy musieli odlecieć. Poza tym sądzę, że Tremaine przyda się do dowodzenia kontrolami celnymi.

— To awansuje Panowskiego na pełniącego obowiązki astrogatora — mruknął McKeon, sprawdzając coś na wyświetlaczu notesu, po czym zaskoczył Honor i samego siebie: uśmiechnął się. — W sumie sądzę, że mu to dobrze zrobi, ma’am. Ma skłonność do unikania pracy, jeśli tylko się przy tym nie narazi, a Max był dla niego ostatnimi czasy zbyt miękki.

— W takim razie na pewno Stromboli — zdecydowała Honor. — A Tremaine będzie jego zastępcą. Będą potrzebowali kilku dobrych podoficerów na dowódców jednostek i dobrze byłoby, gdyby choć część z nich posiadała jakieś doświadczenie w pracy celnej. Mamy takich?

McKeon obrócił się do wmontowanej w stół klawiatury, wcisnął serię klawiszy i po chwili potrząsnął przecząco głową.

— Przykro mi, ma’am. Najbliższy ideałowi jest bosmanmat Killian, który miał kiedyś przydział na sternika grupy abordażowej superdreadnaughta.

— To zbyt odległa dziedzina, a Killiana z pokładu się nie pozbędę. — Honor zmarszczyła brwi i niespodziewanie uśmiechnęła się, sięgając do guzika interkomu. — Sądzę, że jest inny sposób…

— Oficer wachtowy — rozległ się z głośnika głos porucznika Stromboli.

— Mówi kapitan, poruczniku Stromboli. Proszę poprosić bosmana, by zjawiła się w sali odpraw.

— Aye, aye, ma’am.

Honor zakończyła połączenie i siadła wygodniej, ukrywając pod poważną miną rozbawienie na widok zaskoczenia obu oficerów, którzy najpierw spojrzeli zdumieni na nią, potem na siebie. Nie odezwała się słowem, pozwalając im gubić się w domysłach, nim drzwi nie otworzyły się i do kabiny nie wmaszerowała bosman Sally Mac Bride — najstarszy stopniem podoficer na pokładzie. Zgodnie z tradycją Royal Manticoran Navy, tylko jeden bosman mógł być na okręcie. Mac Bride zasalutowała, ukazując przy okazji wyraźnie pięć złotych naszywek na lewym rękawie — każda oznaczała trzy lata (czyli pięć standardowych) służby.

— Kapitan mnie wzywała? — spytała głębokim, poważnym głosem o miłym brzmieniu.

— Tak. Dziękuję za szybkie przybycie, bosmanie. — Honor odsalutowała. — Potrzebuję ludzi o raczej specyficznych talentach i pomyślałam sobie, że może mi pani pomóc ich znaleźć.

— Według rozkazu, ma’am. — Mac Bride jak wszyscy pochodzący z planety Gryphon była rzeczowa.

A wywodziła się z niej większość podoficerów RMN, co było nieco zaskakujące, jako że planeta nie była gęsto zaludniona. Jedyna nadająca się do zamieszkania planeta gwiazdy Manticore B i tak miała najgorsze warunki i zasiedlona została jako ostatnia w całym systemie. Mieszkańcy pozostałych złośliwie twierdzili, iż urodzeni na Gryphonie zaciągali się do Royal Manticoran Navy tylko dlatego, by uciec przed fatalną pogodą. Mieszkańcy zaś Gryphona zdawali się natomiast być przekonani, iż ich życiową misją jest opiekowanie się mięczakami z planet obiegających Manticore A, którzy bez łaski boskiej i ich opieki dawno zginęliby w rozmaitych dziwnych okolicznościach, na przykład bohaterską śmiercią pilota przytrzaśniętego drzwiami od hangaru. Owa rozbieżność opinii częstokroć prowadziła do dyskusji w czasie wolnym od służby, w których wymieniano tak ważkie argumenty, iż uczestnicy najczęściej lądowali na izbie przyjęć najbliższego szpitala.

Honor była wdzięczna losowi za takiego bosmana jak Mac Bride — bosman na każdym okręcie stanowił niezastąpione ogniwo łączące oficerów i podoficerów z załogą. A Mac Bride miała za sobą lata doświadczeń, dawno pozbyła się złudzeń i była profesjonalistką w każdym calu.

— Nie żądam zdradzania żadnych tajemnic — uprzedziła Honor. — Natomiast potrzebuję ludzi, którzy… z własnego doświadczenia znaliby najlepsze kryjówki i sposoby ukrywania kontrabandy na pokładzie promu i statku kosmicznego.

Jedyną reakcją bosmana było nieznaczne uniesienie lewej brwi.

— Potrzebuję ich jako specjalistów do zespołów zwalczających przemyt, które będą kontrolowały dostarczane na Medusę ładunki. Dobrze byłoby, gdyby cechowała ich inicjatywa i dyskrecja. Może pani mi takich znaleźć?

— Ilu pani potrzebuje, ma’am?

— Około piętnastu — odparła Honor, ignorując nietypowe rozbawienie widoczne w szarych oczach McKeona. — Będziemy korzystali z trzech pinas i dwóch promów i chciałabym na każdej wachcie mieć jednego takiego człowieka na pokładzie każdej jednostki.

— Rozumiem — Mac Bride zamyśliła się i odparła po chwili. — Mogę ich znaleźć, ma’am. Czy potrzebuje pani jeszcze czegoś?

— Nie, bosmanie. Proszę dać listę pierwszemu oficerowi do końca wachty.

— Aye, aye, ma’am. — Mac Bride zasalutowała, zrobiła przepisowe w tył zwrot i wymaszerowała.

— Przepraszam, pani kapitan — odezwał się bardzo ostrożnie major Isvarian, gdy za bosmanem zamknęły się drzwi. — Czyżbym właśnie usłyszał, jak kazała pani bosmanowi znaleźć piętnastu przemytników do służby celnej?

— Oczywiście, że nie, majorze: to królewski okręt, więc co robiliby na jego pokładzie przemytnicy? — odparła Honor z kamienną twarzą i błyskiem wesołości w oczach. — Jestem natomiast pewna, że przez lata służby część mojej załogi miała okazję obserwować rozmaite osoby próbujące ukryć zakazane towary na okrętach czy też wnieść je na nie niepostrzeżenie. Przykro mi to mówić, ale mogą nawet znać osobników zajmujących się czarnorynkową działalnością na pokładach okrętów Jej Królewskiej Mości. Po prostu poprosiłam bosmana, by znalazła co bardziej spostrzegawczych.

— Rozumiem. — Isvarian z nieprzeniknioną miną upił łyk kawy i odstawił filiżankę. — W rzeczy samej rozumiem.



* * *


— Kapitanie?

Honor uniosła głowę — chirurg komandor Suchon wsadziła głowę przez otwarte drzwi sali odpraw. Wyglądała na bardziej skruszoną niż zwykle, a w dłoni trzymała elektrokartę z takim obrzydzeniem, jakby było to cuchnące zwierzęce ścierwo. Na ten widok Honor poczuła silniejszą niż zwykle falę niechęci.

— Słucham — powiedziała, starając się ukryć to uczucie.

— Mogę z panią minutkę porozmawiać? — ton pytania dziwnie przypominał skomlenie.

— Proszę wejść — Honor zamknęła drzwi przyciskiem na blacie.

Suchon podeszła do stołu i siadła bez zaproszenia w najbliższym wolnym fotelu — zachowanie to zirytowało Honor zdecydowanie ponad miarę, ale nie dała tego po sobie poznać. Lekarka siedziała cicho, a po jej minie widać było, że nie bardzo wie, jak zacząć. Honor odczekała dłuższą chwilę, po czym uniosła pytająco brwi, a gdy i to nie odniosło skutku, spytała:

— O co chodzi, pani doktor?

— O… o te rozkazy — Suchon uniosła dłoń z elektrokartą.

— A konkretnie?

— Kapitanie, nie sądzę, żeby dobrym pomysłem… chodzi mi o to, że oddelegowała pani porucznika Montoyę i wszystkich czterech sanitariuszy do ekip celnych, a ja potrzebuję ich na okręcie. Bez nich nie mogę gwarantować, że zdołam wywiązać się z ciążących na mnie medycznych obowiązków względem okrętu i załogi — oznajmiła i rozsiadła się wygodniej, najwyraźniej zadowolona z siebie, uważając, że właśnie postawiła dowódcy ultimatum. Honor przyglądała się jej bez mrugnięcia okiem przez kilka długich sekund.

— Obawiam się, że będzie pani musiała sobie bez nich poradzić — oświadczyła w końcu.

Suchon podskoczyła, jakby ją coś ugryzło.

— Przecież mówiłam! Jeśli będę musiała ich oddelegować, praca w izbie chorych stanie się niewykonalna, a Montoya to mój jedyny asystent!

— Zdaję sobie z tego sprawę — odparła rzeczowo Honor, nie siląc się na uprzejmość. — Podobnie jak zdaję sobie sprawę z obowiązków spoczywających na Królewskiej Marynarce. Należy do nich między innymi dostarczenie personelu medycznego do grup celnych w celu przeprowadzania kontroli świadectw zdrowia i danych osób odwiedzających Medusę. Wszystkie pozostałe działy dały ludzi do tych grup i nie widzę powodów, dla których służba medyczna miałaby być uprzywilejowana.

— Mówię przecież, że to niemożliwe! — warknęła Suchon. — Może pani nie całkiem rozumie, jakie ciążą na mnie obowiązki. Służba medyczna to nie jakiś zwykły dział…

— Wystarczy — Honor nie podniosła głosu, przestała jedynie silić się na obojętność, i Suchon odskoczyła, zaskoczona tak pogardą, jak i błyskiem oczu wyraźnie kontrastujących z pobladłą twarzą. — Chodzi pani o to, że jeśli pani pomocnicy, a zwłaszcza Montoya, zostaną oddelegowani, będzie pani zmuszona ruszyć tyłek z wygodnego fotela i zabrać się za robienie tego, co do pani należy, a co w dwóch trzecich robi porucznik Montoya i to od chwili mojego przybycia na pokład.

Twarz Suchon poczerwieniała, ale nim otrząsnęła się z szoku na tyle, by coś powiedzieć, Honor uniosła dłoń i dodała z zimnym uśmiechem:

— Zanim zacznie mi pani wyjaśniać, że nie znam tajników profesji medycznej, powinnam chyba poinformować panią, że moi rodzice byli lekarzami. Ojciec odszedł na emeryturę w randze pełnego komandora, a miał specjalizację chirurga. Doktor Alfred Harrington, być może słyszała pani o nim.

Mówiła dziwnie miękko i to jeszcze potęgowało groźbę zawartą w jej słowach — Suchon ponownie zbladła, słysząc nazwisko: Alfred Harrington był ordynatorem na oddziale neurochirurgii w Basingford, głównym szpitalu Królewskiej Marynarki na planecie Manticore.

— Sądzę więc, że mam całkiem dobrą orientację, jeśli chodzi o pani obowiązki na tym okręcie. A skoro już o tym mowa, to jestem całkowicie nieusatysfakcjonowana tym, w jaki sposób je pani wykonuje od chwili przejęcia przeze mnie dowództwa. — Honor przestała się uśmiechać, a Suchon z trudem przełknęła ślinę. — Jeśli jednak te pięć osób, o których pani wspominała, jest rzeczywiście niezbędnych dla funkcjonowania służby medycznej HMS Fearless, to jestem pewna, że da się coś zrobić w tej materii. Mogą pozostać na pokładzie, jeśli znajdziemy kogoś, kto ich zastąpi w grupach celnych, czyli kogoś o takim doświadczeniu medycznym jak ich. Kogoś takiego jak pani, doktor Suchon.

Przez długą chwilę spoglądała wymownie w oczy lekarki, aż ta odwróciła wzrok.

— Jeszcze coś, pani doktor? — spytała cicho Honor, a gdy lekarka potrząsnęła przecząco głową, dodała: — W takim razie może pani odejść.

I wróciła do ekranu komputerowego.

Chirurg komandor Suchon wstała sztywno i bez słowa wyszła z kabiny.



* * *


Porucznik Andreas Venizelos stał spokojnie, trzymając pod pachą elektrokartę i uśmiechając się uprzejmie do purpurowego kapitana frachtowca należącego do Ludowej Republiki Haven.

— …więc może się pan zabierać razem z tą zasraną grupą celną do diabła! — kapitan zakończył tyradę i spojrzał na niego wściekle.

— Obawiam się, że to nie będzie możliwe, kapitanie Merker — odparł z nienaganną uprzejmością Venizelos. — Według danych kontroli lotów przeładował pan jakiś ładunek w orbitalnym magazynie Baker Tango 1-4. Jak pan na pewno zdaje sobie sprawę, kapitanie, jest to uznane za transfer towarów w przestrzeni należącej do Królestwa Manticore, zgodnie z Przepisami Handlowymi paragraf 10, punkt 3, uchwalonymi przez parlament w 278 roku Po Lądowaniu. W związku z tym, oficer celny ma obowiązek sprawdzić pański ładunek przed dopuszczeniem statku do terminalu, toteż zmuszony jestem nalegać, by umożliwił mi pan wykonanie obowiązków. Przepraszam naturalnie za związane z tym problemy i utrudnienia.

Twarz kapitana Merkera przybrała alarmujący odcień purpury i jej właściciel coś niezrozumiale zabełkotał. Venizelos przekrzywił głowę i przyglądał mu się spokojnie, czekając nadal z nieskazitelną uprzejmością, aż rozmówca odzyska zdolność posługiwania się mową artykułowaną.

— Kurwa! Od pięciu standardowych lat tu latam! — ryknął w końcu Merker. — I pierwszy raz jakiś zasraniec w ładnym mundurku włazi mi na pokład i żąda poddania się kontroli. Najpierw cię cholera weźmie, zanim to nastąpi!

— Być może, kapitanie. — Venizelos przestał się uśmiechać. — Ale jeśli odmówi pan poddania się kontroli celnej, nie będzie pan mógł skorzystać z terminalu.

— Tak?! A jak do kurwy nędzy masz zamiar mnie powstrzymać, chłopaczku?

— Strzelając w maszynownię pańskiego statku, jeśli spróbuje pan dokonać tranzytu — poinformował go rzeczowo i lodowato Venizelos.

Kapitan zamarł z otwartą gębą i przyjrzał mu się niedowierzająco.

— To będzie wojna! — wrzasnął.

— To będzie zwyczajne użycie siły niezbędne do zapewnienia ładu i porządku w przestrzeni Królestwa zgodnie z ustaleniami prawa międzyplanetarnego.

— Nie odważysz się pan! — Merker spuścił nieco z tonu. — To zwykła groźba bez pokrycia!

— Jestem oficerem Royal Manticoran Navy, kapitanie — warknął Venizelos, czując nagły przypływ adrenaliny i radości. — A Królewska Marynarka, jak powinien pan wiedzieć, nigdy nie rzuca słów na wiatr.

Przez moment obaj spoglądali na siebie wymownie i widać było, jak kapitańska wściekłość opada. Merker opuścił wzrok na pokład, wzruszył ramionami i burknął:

— A rób pan, co chcesz.

— Tego… panie kapitanie… — bąknął nagle płatnik przysłuchujący się dotąd bez słowa pyskówce.

— Czego?! — warknął Merker.

— Cóż… sądzę, że… obawiam się, że w naszym manifeście może być… hm, kilka błędów — wydusił nagle spocony oficer. — Jestem… no, jestem pewien, że zdołam, to jest moi ludzie i ja zdołamy je usunąć i być gotowi na kontrolę za… dwie albo trzy godziny.

Oblicze Merkera zaczęło ponownie przybierać barwę purpury, co Venizelos obserwował z zainteresowaniem. Nim jednak kapitan zdążył ryknąć, odchrząknął znacząco, a gdy Merker odwrócił się ku niemu z zaciśniętymi pięściami, poinformował go spokojnie:

— Rozumiem, że wypadki i błędy mają prawo się zdarzyć, i gotów jestem, ma się rozumieć, dać panu, kapitanie, czas na uporządkowanie papierów. Chciałbym jedynie przypomnieć, że zwłoka oznacza utratę miejsca w kolejce. Obawiam się również, że nie będziemy w stanie umieścić w niej pańskiego statku wcześniej niż jutro rano.

— Jutro rano! Chcesz pan powiedzieć, że mam tkwić na tym zasranym zadupiu… — Merker umilkł z widocznym wysiłkiem, spojrzał wymownie na płatnika i dodał spokojniej: — Niech będzie! Jak muszę, to muszę, ale moja ambasada o tym usłyszy, jak tylko dotrę na Manticore, poruczniku!

— To pańskie prawo, kapitanie — Venizelos zasalutował, zrobił przepisowe w tył zwrot i odmaszerował do śluzy, przy której cumowała pinasa.

Kiedy znalazł się na jej pokładzie, zwolniono magnetyczne cumy i pilot wycofał jednostkę poza zasięg ekranu frachtowca, używając klasycznego napędu, nim włączył impellery.

Venizelos rozsiadł się wygodnie w fotelu i pogwizdując, obserwował, jak pinasa kieruje się ku następnemu statkowi na liście — był to stary, ale w dobrym stanie silesiański frachtowiec. Druga pinasa odczekała w pewnej odległości od frachtowca Merkera, nim ten nie zawrócił posłusznie i nie skierował się ku stacji kontroli lotów.

— Jezu, Andreas! — Hayne Duvalier, oficer łącznikowy ACS spojrzał na Venizelosa z osłupieniem. — Nie strzeliłbyś do niego… strzeliłbyś?

— Strzeliłbym.

— Ale…

— Wykonuję tylko swoje zadania, Hayne.

— Wiem! Ale, na litość boską, nie egzekwowaliśmy tych przepisów od… nigdy ich nie egzekwowaliśmy! Nie mieliśmy dość ludzi do tego.

— Wiem. — Venizelos odwrócił się ku niemu wraz z fotelem. — Prawdę mówiąc, odkąd się tu znalazłem, zacząłem rozumieć, ile rzeczy, które powinny tu być robione, nigdy robione nie były. Nie winię za to kapitana Reynauda, nie należą one do obowiązków ACS, ale do obowiązków floty, i to myśmy nie spełniali należycie naszej roli. No to przynajmniej zaczęliśmy to robić teraz.

— Jakoś nie mogę uwierzyć, żeby twój kapitan podziękował ci za to całe zamieszanie, jakiego narobiłeś, a zwłaszcza to, jakiego dopiero narobisz — zaprorokował Duvalier.

— Może nie, ale otrzymałem takie rozkazy i jedno co wiem na pewno o komandor Harrington to to, że kiedy wydaje rozkaz, oczekuje, że zostaje on wykonany.

— Wygląda na ciężki przypadek — ocenił Duvalier.

— Bo takim jest — uśmiechnął się Venizelos. — Prawdę mówiąc, dopiero zaczynam rozumieć jak ciężkim. I wiesz, co ci powiem? Podoba mi się to.



ROZDZIAŁ XI

Porucznik Max Stromboli odłożył narzędzia na miejsce i wyprostował się z ciężkim westchnieniem. Reszta jego niewielkiego oddziału montowała anteny na dachu, a on właśnie skończył instalować wyjątkowo złośliwy obwód w komputerze i z dumą przyjrzał się konsolecie. Pierwszy raz od dawna zrobił coś, z czego był dumny — zaczął dopiero dochodzić do siebie po szoku wywołanym zesłaniem krążownika do systemu Basilisk, gdy wraz z grupką podkomendnych znalazł się na następnym wygnaniu. Tym razem na zadupiu zwanym Medusa.

Opadł w miękki fotel i uruchomił nowe stanowisko kontroli lotów sprzężone z siecią wczesnego ostrzegania, sensorami krążownika i platformą orbitującą nad drugą półkulą. Na konsolecie pojawiła się holoprojekcja planety i okolic. Wyglądała idealnie, ale na wszelki wypadek włączył program kompletnego autotestu i rozsiadł się wygodniej, czekając, aż komputer się z nim upora.

Kapitan nie robiła niczego połowicznie i nie miała cierpliwości do tych, którzy tak postępowali. Jak na przykład niejaki podporucznik Maxwell Artois Stromboli, użalający się nad samym sobą od czasu pamiętnych manewrów floty. Max nie uważał się bynajmniej za najlepszego oficera w dziejach Manticore, ale zdawał sobie sprawę, że był w istocie lepszy niż pozwalał sobie to okazać. Nie ulegało wątpliwości, że tylko z głupoty i lenistwa nie miał wtedy obliczonego kursu na Medusę, za co Harrington miała prawo urwać mu łeb. Wstrząsnęło nim na samo wspomnienie. Choć z drugiej strony był też miły akcent gdy obliczył kurs, urósł we własnych oczach i to o parę centymetrów. Wzrósł też niepomiernie jego szacunek dla dowódcy za sposób, w jaki dała mu nauczkę, nie rugając i nie powiększając jego wstydu przed resztą obsady mostka.

A ten przydział nie był karą, jak pierwotnie sądził. Atmosfera planety śmierdziała co prawda niczym celulozownia z zepsutym systemem filtracyjnym, a tubylcy wyglądali niczym ciekawostki z muzeum anomalii przyrodniczych, ale jego zadanie okazało się ważniejsze niż pierwotnie sądził. Zrozumiał to w momencie, w którym zobaczył prowizorkę, przy pomocy której Agencja próbowała kontrolować ruch orbitalny. I gdy obsługa powitała ich niczym odcięty od dawna garnizon długo oczekiwaną odsiecz. O kapitanie wyrażali się w samych superlatywach, lecz to właśnie ostatecznie uświadomiło mu, jak poważnie i przez jak długi czas zawodziła ich Królewska Marynarka. Westchnął i sprawdził pierwszy wydruk kontrolny wyglądał dobrze, więc odłożył go do podajnika i wyjrzał przez okno.

Ależ to było zadupie! Kontrola orbitalna mieściła się na najwyższym piętrze jednej z czterech wież zdobiących kompleks administracyjny, miał więc dobry widok na kilometry szaro-zielonej monotonii udającej krajobraz. Mech ciągnął się aż do brzegu czegoś, co tubylcy nazywali rzeką, a co wyglądało na tłustą zawiesinę powoli płynącą wąskim kanałem, jakich setki przecinały bagienną deltę. Po drugiej stronie wznosiły się budowle miasta Stiitów. Przez elektroniczną lornetkę wyraźnie widać było kamienny mur, a nawet pojedyncze głazy. Ich wielkość go zaskoczyła — najmniejszy miał dobry metr długości. Kamienie były wydobywane w jedynym w okolicy kamieniołomie położonym w górze rzeki i przewożone na łodziach — jak na cywilizację opartą na sile mięśni było to nawet przy tej grawitacji prawdziwe osiągnięcie. Zwłaszcza dla tak szczudłowato wyglądających kalek jak tubylcy.

Przeniósł wzrok i lornetkę na jednego z nich, nadal nie do końca wierząc, że to przedstawiciele tej rasy zbudowali masywne umocnienia. Podobnie jak na Sphinxie, ssaki Medusy (ptaków na planecie nie było) były sześcionogami. I na tym podobieństwo się kończyło — zwierzęta z planety Sphinx miały futra, były masywne i toporne, nie licząc naturalnie tych nadrzewnych, takich jak treecaty. Spowodowane było to siłą przyciągania planety. Te tutaj nie dość, że nie wyglądały jak ssaki, to na dodatek były wysokie, chude i trójstronnie symetryczne. Tubylcy stanowiący ukoronowanie ewolucji byli także ukoronowaniem tych zasad. Owszem, byli ciepłokrwiści i wydawali na świat żywe młode, co i tak nie zmieniało faktu, iż z wyglądu najbardziej przypominali Maxowi owada z Ziemi, którego hologram kiedyś widział — modliszki. Z tym, że ziemski robak nie miał kończyn rozmieszczonych symetrycznie wokół ciała. A tubylcy mieli. Posiadali trzy ręce i trzy nogi — wszystkie kończyny były nieprawdopodobnie długie i chude, stąd też skojarzenie ze szczudłami i przezwisko „Stiit”, jakie nadali im ludzie. Fakt, trzy punkty podparcia dawały im niezwykłą stabilność, ale dziwaczność podkreślało to, że ich stawy kolanowe czy biodrowe nie zginały się, lecz obracały. Już samo patrzenie na maszerującego stiita z lekka wzburzało żołądek — Stromboli wolał nie myśleć, jak wyglądają podczas biegu.

Komputer ćwierknął cicho, sygnalizując koniec auto-sprawdzania systemu, więc Stromboli odłożył lornetkę i wrócił do konsolety. Było to kalectwo, nie planeta, ale miało duży ruch orbitalny — i cały ten ruch należał do niego. Niezwykle się to podobało palącemu się do pracy podporucznikowi Maxowi Stromboli.



* * *


Olbrzymi prom transportowy o napędzie antygrawitacyjnym wyglądał niczym insekt przy burcie frachtowca zarejestrowanego w ewidencji floty handlowej planety Manticore. Przycumowana do śluzy kutra pinasa wielkością przypominała mikroba, a mimo to dwaj członkowie załogi promu stojący przy śluzie wyglądali nieswojo i niepewnie. Chorąży Scotty Tremaine miał ledwie trzynaście lat (według kalendarza planety Manticore) i był to jego pierwszy przydział po ukończeniu akademii, obserwował ich podejrzliwie — nie był w stanie powiedzieć, co go niepokoi, ale coś w ich zachowaniu wydawało mu się podejrzane. Zauważył, że wyglądają nieszczęśliwie, w chwili, w której wszedł na pokład promu, toteż dzielił uwagę między obserwowanie ich i poczynań mata Harknessa.

Z mata Harknessa, jak Tremaine sądził, był nieprzeciętny indywidualista. Miał okazję zerknąć do jego akt, nim opuścili okręt (instruktorzy w akademii powtarzali, że oficer powinien w ten sposób zapoznać się z podkomendnymi przed objęciem dowództwa oddziału wydzielonego) i żałował, że nie miał czasu dokładniej się z nimi zapoznać, stanowiły bowiem fascynującą lekturę. Harkness służył w Królewskiej Marynarce ponad dwadzieścia lat, czyli prawie trzydzieści pięć lat standardowych, i jedenaście razy doszedł do stopnia pomocnika bosmańskiego, a raz (przelotnie) był nawet bosmanem. Mat Harkness miał bowiem pewną słabość, a raczej dwie. Pierwsza sprowadzała się do tego, że był organicznie niezdolny, by w barze, po służbie przejść obojętnie obok uniformu Royal Manticoran Marine Corps — zawsze czuł nieodpartą potrzebę przylania noszącemu go osobnikowi. Potrzebie tej ulegał regularnie, co nieodmiennie kończyło się ogólnym mordobiciem, demolką lokalu i degradacją. Drugą było przeświadczenie, iż jego humanitarnym obowiązkiem jest dostarczanie towarzyszom rozmaitych drobiazgów, których zazwyczaj nie można było nabyć w okrętowym sklepie. Był też jednym z najlepszych techników rakietowych w RMN, co wyjaśniało, dlaczego nadal pozostawał w służbie.

Tremaine obserwował go jednak uważnie nie tyle z powodu barwności tej postaci, lecz z uwagi na to, co usłyszał od bosman Mac Bride tuż przed startem. Od chwili zjawienia się na pokładzie HMS Fearless Tremaine polubił ją, mimo iż uważała go za średnio rozgarniętego niedojdę. Wydawała się żywić przekonanie, że pewnego pięknego dnia dzięki opiece bosmanów (do których podstawowych obowiązków należało obcieranie nosów i tyłków chorążych, jak też baczenie, by nie potknęli się o własne nogi) wyrośnie z niego być może porządny oficer. W międzyczasie jej podręcznikowe wręcz pełne szacunku uwagi powstrzymywały go przed zrobieniem czegoś głupiego. Tym razem, gdy znaleźli się sami w korytarzu na pokładzie hangarowym, Mac Bride powiedziała cicho:

— Chorąży może chcieć pozwolić matowi Harknessowi na swobodne działanie. Jeśli ktoś w pańskim oddziale, sir, może znaleźć kontrabandę, to najprędzej on. A poza tym… — uśmiechnęła się jak zwykle śmiertelnie poważnie — …przedyskutowałam z nim ważność tego zadania.

Dlatego Tremaine obserwował go uważnie acz nie nachalnie i równocześnie kątem oka zerkał na marynarzy frachtowca.

Harkness oglądał starannie poustawiane palety antygrawitacyjne z kopią manifestu, sprawdzając zgodność opisu zawartości kontenerów ładunkowych ze spisem. W kieszeni miał czytnik kodu magnetycznego, ale jak dotąd nie użył go ani razu. W pewnym momencie pochylił się nad jedną z palet, na co jeden z marynarzy poruszył się nerwowo.

— Panie Tremaine? — Harkness nawet się nie odwrócił.

— Słucham.

— Myślę, że to może pana zainteresować, sir. — Zadziwiające, ale wyglądający niczym weteran boksu wagi ciężkiej Harkness mówił spokojnie niczym nauczyciel chcący zademonstrować ulubionemu uczniowi nowy eksperyment.

Tremaine podszedł do niego i spytał zaciekawiony:

— O co chodzi?

— O to, sir. — Gruby paluch o poobijanych kostkach wskazał na srebrzystą taśmę celną opasującą pojemnik, a konkretniej na plombę Królewskiej Służby Celnej. Przedstawiała ukoronowaną mantykorę nad statkiem kosmicznym flankowanym przez gryfa i sfinksa. Wyglądała zupełnie normalnie, jak wiele innych, które Scotty miał okazję obejrzeć.

— A konkretniej, macie Harkness? — spytał, nadal nie rozumiejąc na co zwrócić uwagę.

— Cóż, sir, może się mylę, ale… — Paluch podważył plombę i Tremaine gwałtownie zamrugał bowiem plomba odpadła od taśmy, której stanowiła integralną część (przynajmniej w teorii). Pochylił się niżej i dostrzegł przezroczystą taśmę łączącą srebrną taśmę celną w miejscu, w którym usunięto oryginalną plombę.

— Wie pan, sir — dodał ze spokojnym namysłem Harkness. — Założę się, że te biedne skór… przepraszam, sir, chciałem powiedzieć, że te biedaki z Agencji tyle czasu starali się robić coś, co ich przerastało, i to bez odpowiedniego sprzętu, że przemytnicy zaczęli ich zupełnie lekceważyć. Tego chamskiego chwytu nigdy by nie próbowali wobec regularnych celników.

Gdy wypowiadał ostatnie zdanie, w jego głosie słychać było autentyczny smutek rzemieślnika widzącego wyjątkowe partactwo.

— Rozumiem… — Tremaine odwrócił się ku marynarzom, których na moment spuścił z oczu.

Obaj byli wyraźnie nieszczęśliwi, a jeden próbował przesunąć się niepostrzeżenie ku kabinie promu. Scotty skinął na szeregowego Kohia i Marine odpiął kaburę, zmieniając lekko pozycję. Marynarz zamarł.

— Jak pan sądzi, Harkness, co tam jest? — spytał Scotty, zaczynając odczuwać prawdziwą satysfakcję.

— No, w manifeście pisze, że pługi stalowe zwierzęce przeznaczone dla faktora Hauptman Cartel na Medusie, sir.

— To może byśmy je tak obejrzeli.

— Aye, aye, sir — Harkness ukazał w szerokim uśmiechu zęby tak równe, że niemożliwością było, aby były one naturalne, i wyjął z kieszeni nóż laserowy.

Gdy go włączył, rozległo się przeraźliwe buczenie — sygnał ostrzegawczy, w jaki zgodnie z prawem wyposażone były wszystkie tego typu narzędzia. Rozciął taśmę celną, jak też hermetycznie zamknięty pojemnik, z którego usunięto po zapakowaniu powietrze. Ciśnienie wewnątrz wyrównało się z cichym sykiem i mat uniósł wieko. I zamarł.

— No, no, no — mruknął, zapominając o przepisowym,sir”, i dopiero po sekundzie otworzył wieko do końca, blokując je w pozycji „otwarte”. — Jakieś dziwne te pługi, panie Tremaine.

— W rzeczy samej. — Scotty odzyskał głos i pogładził złocistobrązowe futro.

Pojemnik miał dwa metry długości, metr szerokości i metr głębokości i wyglądał na pełen podobnych futer.

— Harkness, czy to jest to, co ja myślę, że jest? — spytał z niedowierzaniem.

— Jak pan myśli, że to jest futro kodiaka maxa z Gryphona, to ma pan rację, sir. — Harkness potrząsnął głową i Tremaine prawie zobaczył wirujące w jego oczach zera. — Będzie ich za dwieście… trzysta tysięcy… w tym pojemniku.

— A ten niedźwiedź znajduje się na dodatek pod ochroną! — dodał Tremaine tak ponuro, że podoficer aż się wyprostował, przyglądając mu się z zaskoczeniem. — Co oznacza, że w ogóle nie wolno na niego polować. Jak pan myśli, panie mat: chcieli je przeładować na powierzchni?

— Albo w magazynie na orbicie, bo nic innego w grę nie wchodzi. Stiity na pewno ich nie potrzebują, sir — zgodził się Harkness, zastanawiając się, gdzie się podział niezbyt pewny siebie młokos, który jeszcze przed chwilą stał obok niego.

— Tak też właśnie sobie myślałem — mruknął Scotty i rozejrzał się po ładowni. — Macie Harkness, lepiej będzie, jak sprawdzi pan wszystkie plomby celne.

Podoficer skinął głową, Tremaine zaś dodał, uśmiechając się lodowato do spoconych członków załogi frachtowca:

— A ja z tymi panami złożymy wizytę ich kapitanowi. Sądzę, że mam ochotę obejrzeć jego ładownie.

— Aye, aye, sir. — Mat Harkness wyprężył się, oddając honory, na co zwykle się nie wysilał w stosunku do chorążych, i skinieniem ręki przywołał resztę zespołu.

Tremaine, Kohl i dwóch bardzo nieszczęśliwych marynarzy skierowali się zaś ku śluzie łączącej prom z frachtowcem.



* * *


Honor potrząsnęła głową, kończąc czytać raport chorążego Tremaine, i wyłączyła ekran. Godne zapamiętania było to, że przyznał, iż to Harkness dokonał odkrycia, a nie on — nieczęsto się to zdarzało wśród młodszych oficerów i całkowicie potwierdzało jej opinię o chorążym. Czegoś podobnego spodziewała się, rozpoczynając kontrole ładunków wokół planety. Natomiast nie podejrzewała, że podejrzenia damy Estelle dotyczące przemytu potwierdzą się tak szybko, ani też nie sądziła, że zamieszany w to będzie frachtowiec z Manticore i to na dodatek wyczarterowany przez Hauptman Cartel. Obróciła się wraz z fotelem i przyjrzała siedzącemu po przeciwnej stronie biurka McKeonowi. Pierwszy oficer wyglądał, jakby zgryzł właśnie coś wyjątkowo obrzydliwego, a Nimitz przyglądał mu się z namysłem, przekrzywiając lekko łeb.

— Nie wiem, czy Tremaine jest bardziej zadowolony z siebie, czy niepewny co robić dalej — przyznała. McKeon drgnął. — Wyobrażam sobie, że to odkrycie będzie miało interesujące reperkusje na Manticore.

— Na pewno, ma’am. — McKeon zawahał się, spojrzał jej w oczy i dodał: — Zdaje sobie pani sprawę, że Hauptman zaprzeczy wszystkiemu? Będzie twierdził, że ani on, ani jego ludzie nie mieli z kontrabandą nic wspólnego.

— Oczywiście, że zaprzeczy. Czterdzieści trzy miliony w futrach nielegalnie zabitych chronionych zwierząt, i wszyscy będą twierdzić tak jak kapitan Mondragona, że znalazły się na jego pokładzie za sprawą krasnoludków czy kosmicznej wróżki — parsknęła ironicznie. — Zastanawiam się, co Tremaine jeszcze odkryje, gdy dobierze się do głównych ładowni statku.

— Kłopoty — powiedział cicho McKeon, tocząc najwyraźniej jakąś wewnętrzną walkę.

Honor przyglądała mu się spokojnie z lekko uniesionymi brwiami, aż w końcu westchnął ciężko, poprawił się w fotelu i zrezygnował częściowo z dotychczasowej sztywnej oficjalności.

— Cokolwiek Tremaine znajdzie, Hauptman będzie twierdził, że nie ma z tym nic wspólnego. Ani on osobiście, ani jego firma. Naturalnie będą mieli stosowne dokumenty na potwierdzenie swojej wersji. Najlepsze, na co możemy liczyć, to przygwożdżenie kapitana i płatnika Mondragona, ma’am.

— Zawsze to jakiś początek. A te dokumenty mogą nie być tak dobre, jak pan sądzi, panie McKeon.

— Zdaję sobie sprawę, że nie zawsze nasze… — pierwszy oficer umilkł i przygryzł wargę. — Chodzi mi o to, że swoim postępowaniem rozzłości pani tak kartel, jak i samego Hauptmana, a oni mają wysoko postawionych przyjaciół i na pewno odczuje pani ich niezadowolenie. Przechwyciliśmy ładunek przemyconych futer, prawda. Tylko powstaje pytanie, czy są tego warte. Czy tak naprawdę są warte… Nie chodzi mi o to, czy takie poczynania są legalne: wiadomo, że nie, i rozumiem, co pani chce osiągnąć. Proszę jednak pamiętać, że kiedy tylko stąd odlecimy, wszystko będzie po staremu. Dla kartelu czterdzieści trzy miliony to grosze, których braku pewnie w ogóle nie odczują, ale na pewno zapamiętają panią, ma’am.

— Mam szczerą nadzieję, że zapamiętają, komandorze — powiedziała Honor lodowato, przyglądając mu się z niebezpiecznym błyskiem w oczach.

McKeon z kolei obserwował ją z wyraźnym zmartwieniem — pierwszy raz od zdecydowanie zbyt długiego czasu martwił się o nią właśnie dlatego, że była jego kapitanem, i wychodziło na to, że wybrał najgorszy możliwy powód.

— Narazi pani całą swoją karierę dla czegoś, co nie jest tego warte! — zaprotestował. — To niczego nie zmieni, a takie rzeczy…

— Należą do tych, które powinniśmy zwalczać — przerwała mu ostro i aż się skrzywił, bowiem w jej oczach oprócz złości dostrzegł także urazę i coś gorszego: pogardę, która bolała najbardziej.

Zamilkł raptownie.

— Komandorze McKeon — oznajmiła Honor tym samym zimnym tonem. — Będę wykonywała swoje obowiązki niezależnie od tego, czy inni będą postępować tak samo. I nie interesuje mnie, jakiego przestępcę złapię na gorącym uczynku. Będziemy wspierali chorążego Tremaine do końca i w maksymalnym zakresie. Poza tym chcę, by szczególnie dokładnie sprawdzono wszystkie, powtarzam: wszystkie statki wyczarterowane przez Hauptman Cartel. Czy to jasne i zrozumiałe?

— Tak jest, ma’am — odrzekł niezbyt uszczęśliwiony. — Chciałem tylko…

— Doceniam pańską troskę, ale Fearless wypełni otrzymane rozkazy — przerwała mu zdecydowanie. — Wszystkie rozkazy.

— Tak jest, ma’am.

— Dziękuję, komandorze. Może pan odejść. McKeon wstał i wyszedł targany zaskoczeniem i strachem oraz dziwnie ciężkim wstydem, jakiego od dawna nie czuł.



ROZDZIAŁ XII

Adiutant otworzył masywne drewniane drzwi, przepuścił przez nie wysokiego ciemnowłosego admirała i zamknął je za nim. Admirał Eskadry Zielonej, lord Hamish Alexander podszedł do jednego z wysokich okien i spojrzał na strzeliste wieże w pastelowych barwach stanowiące ozdobę panoramy Landing — stolicy Królestwa Manticore. Na południu aż po horyzont rozciągały się ciemnoniebieskie wody Zatoki Jasona, będącej w rzeczywistości prawie wewnętrznym morzem o długości setek kilometrów. Woda połyskiwała w blasku Manticore A, którego gorąco dało się wyczuć mimo klimatyzacji i izolacyjnego plastiku w oknach. Nie przeszkadzało mu to — wręcz przeciwnie, jako że przybył z północnej półkuli, gdzie panowała zima. Tam właśnie znajdowała się rodowa posiadłość księstwa High Sligo. Landing położone było mniej niż tysiąc pięćset kilometrów od równika, toteż prawie zawsze było tu upalnie, choć klimat był przyjemny dzięki chłodnej bryzie wiejącej od morza; dzięki niej rosła tu masa zieleni.

Odwrócił się od okna, założył ręce za plecami i rozejrzał się po gabinecie Pierwszego Lorda Przestrzeni. Pokój wyłożony był jasnym drewnem, co nie stanowiło takiej ekstrawagancji jak na pozostałych dwóch planetach, za to w rogu miał takową ekstrawagancję, czyli kominek. Nie była to ozdoba, lecz w pełni funkcjonalna rzecz, i choć zbudowany ledwie półtora wieku temu gmach admiralicji liczył niewiele ponad sto pięter, co jak na cywilizację posługującą się antygrawitacją nie było żadnym osiągnięciem, to komin biegł przez trzydzieści parę pięter. Godny podziwu był upór osoby, która chciała mieć w tym gabinecie działający kominek mimo pełnej klimatyzacji i ogrzewania budynku położonego w klimacie, w którym nader rzadko z ogrzewania korzystano.

Spojrzał na chronometr — gospodarz się spóźniał, co nie było aż takie dziwne, jeśli wzięło się pod uwagę ilość zajęć związanych z tym stanowiskiem. Alexander wypełnił sobie czas oglądaniem modeli okrętów i starych, malowanych akrylami obrazów, przypominając sobie dawne i zapoznając się z nowymi. Podziwiał właśnie metrowej długości replikę dumy Royal Manticoran Navy HMS Manticore — gdy za jego plecami otwarły się drzwi i do gabinetu wmaszerował Pierwszy Lord Przestrzeni, admirał Sir James Bowie Webster. Pierwszym, co rzucało się w oczy, był naturalnie podbródek Websterów, a drugim radość na widok gościa, któremu nie omieszkał natychmiast uściskać prawicy.

— Dobrze wyglądasz, Hamish. Przepraszam, że cię wyrwałem z domu przed urodzinami Emily, ale muszę z tobą porozmawiać. Widzisz, potrzebuję rady.

— Tak też sobie pomyślałem — uśmiechnął się Alexander, obserwując, jak Webster rozwala się w fotelu.

Zignorował propozycję zajęcia drugiego i przystanął przy rogu biurka gabarytami przypominającego lądowisko promu.

— Jak Emily? — Webster przestał się uśmiechać. — I twój ojciec?

Alexander wzruszył ramionami.

— Tak dobrze, jak tylko można w ich przypadku. Doktor Gagarian chce wypróbować nową terapię i namawia na nią Emily, a ojciec nie najlepiej znosi zimy, sam wiesz…

Ponownie wzruszył ramionami; Webster skinął w milczeniu głową. Sprawa była stara i ból był stary, co nie znaczyło, że mniej dotkliwy. Ojciec Alexandra — Dwunasty Earl of White Haven liczył sobie prawie sześćdziesiąt cztery lata (czyli sto dziesięć standardowych) i należał do ostatniego pokolenia nie poddanego prolongowi, więc niewiele zim mu pozostało. Historia Lady Emily Alexander była natomiast jedną z największych tragedii na Manticore, którą wszyscy znający ją osobiście (jak Webster) i tysiące nieznajomych przeżywali jakby wydarzyła się w ich rodzime. Była najlepszą aktorką holodram, sławną na całe Królestwo. Następnie została także szanowaną pisarką i producentką nadal uwielbianą przez tłumy — jej karierę przerwał wypadek taksówki antygrawitacyjnej, w wyniku którego została sparaliżowana. Samo w sobie nie byłoby to jeszcze tragedią, ale jej organizm odrzucił przeszczepy i nie był zdolny do regeneracji nerwów, a nawet najlepsza medycyna nie była w stanie dokonywać cudów i w inny sposób odtworzyć zniszczonych centrów motorycznych. Webster doskonale wiedział, że słowa sympatii Alexander traktował jak puste frazesy, wiedząc, jakie uczucia kto żywi do jego żony, milczał więc, przyglądając się przyjacielowi. Hamish miał czterdzieści siedem lat (nieco ponad osiemdziesiąt standardowych), ale wyglądał na znacznie mniej, choć zmarszczki w kącikach oczu i siwizna na skroniach nie ujmowały mu wieku.

— A twój brat? — Webster przerwał milczenie i obserwację.

— Czcigodny Willie? — Alexander poweselał, a w oczach rozbłysły mu iskierki radości. — Nasz nobliwy Lord Skarbnik jest w doskonałej formie. Ostatnio nawet był uprzejmy zrugać mnie za najnowsze planowane wydatki floty.

— Uważa, że są za wysokie?

— Nie, ale uważa, że będzie musiał sporo się napocić, żeby przepchnąć je przez parlament. W końcu powinien się już do tego przyzwyczaić.

— Mam nadzieję, bo przyszłoroczne będą wyższe — ostrzegł Webster z westchnieniem.

— Nie dziwi mnie to. Ale jakoś nie mogę sobie wyobrazić, żebyś mnie tu ściągał tylko po to, by dowiedzieć się, co drogi Willie ma do powiedzenia na temat budżetu. Co jest, Jim?

— Prawdę mówiąc, chciałbym wysondować Williego w pewnej sprawie, naturalnie za twoim pośrednictwem. A właściwie nie tyle Williego, ale rząd.

— A to już brzmi złowieszczo.

— Może nie złowieszczo, ale poważnie. — Webster przeczesał włosy dłonią, co było u niego nietypowe, i dodał: — Sprawa jest trudna, Hamish. Chodzi o placówkę Basilisk.

— Oho — mruknął Aleksander, kontemplując własny wyglansowany do połysku but.

Basilisk zawsze był politycznym śmierdzącym jajem, a biorąc pod uwagę punkt widzenia na tę kwestię obecnego Pierwszego Lorda Admiralicji, nie dziwił się, że Webster wolał najpierw dyskretnie i nieoficjalnie poznać stanowisko rządu, nim zwróci się do swego cywilnego przełożonego.

— Oho — zgodził się kwaśno Webster. — Wiesz, co się tam dzieje?

— Słyszałem, że zrobiło się tam ciekawie. — Alexander wzruszył ramionami. — Nic konkretnego, same plotki.

— Tym razem plotki niezbyt daleko odbiegają od prawdy. — Ton Webstera był tak ponury, że Alexander uniósł brwi; opuścił je, gdy tamten wskazał stos dokumentów. — Mam tu czternaście oficjalnych protestów od ambasadora Haven, sześć od konsula Haven z Basilisk, szesnaście od rozmaitych karteli handlowych, tak naszych, jak i obcych, i zaprzysiężone zeznania dziewięciu kapitanów Ludowej Republiki Haven, twierdzących, że ich statki szykanowano i nielegalnie przeszukano. Mam też pięć podobnych zeznań od kapitanów nie związanych z Haven i trzy skargi o „nieuzasadnione groźby użycia przemocy wygłoszone przez oficera Królewskiej Marynarki”.

Brwi Alexandra prawie zetknęły się z jego włosami, nim Webster skończył wyliczankę. Kiedy gospodarz umilkł, Hamish zamrugał gwałtownie i przyznał:

— Rzeczywiście zrobiło się ciekawie.

— Jak cholera — warknął Webster.

— A kogo i czego konkretnie dotyczą te wszystkie protesty, zeznania i zażalenia?

— Niejakiej komandor Honor Harrington.

— Że co? Tej, która załatwiła Sebastiana pierwszą salwą burtową?

— Tej samej. — Webster pierwszy raz od chwili przejścia do właściwego tematu rozmowy uśmiechnął się, ale zaraz spoważniał. — W tej chwili komandor Harrington jest pełniącą obowiązki dowódcy samodzielnej placówki wydzielonej Basilisk.

— Co?! Co do cholery oficer o takich zdolnościach robi na placówce Basilisk?!

— To nie był mój pomysł! — zastrzegł Webster. — Rozkazy przyszły z samej góry po tym, jak ostatnie cudowne dziecko Sonji okazało się kolejnym niewypałem w czasie manewrów floty.

— Aha, i starym zwyczajem zdecydowała się wmieść własną pomyłkę pod dywan razem z oficerem, który zdołał choć raz skutecznie użyć tego debilizmu. — Niesmak Alexandra był prawie namacalny.

— Wiem, że nie lubisz Sonji, ja też za nią nie przepadam ale tym razem wątpię, żeby to był jej pomysł. Obstawiam, że autorem był Janacek; wiesz jak ten stary cymbał… — Webster ugryzł się w język. — Wiesz, że zawsze pilnował rodzinnych interesów.

— No — mruknął Alexander i Webster wzruszył ramionami.

— Musiałem się z nim dogadać, żeby zgodził się na nowe skrzydło akademii. Wiesz, że od dawna sekcja maszynowa nie miała za bardzo gdzie odbywać zajęć.

— Wiem. Tylko co komandor robi jako dowódca samodzielnej placówki? To stanowisko przynajmniej dla kapitana.

— Przecież powiedziałem, że jest pełniącą obowiązki. — Webster odchylił oparcie fotela. — Co wiesz o niejakim lordzie Youngu imieniem Pavel?

— O kim? — zdziwił się Alexander. — Chodzi ci o syna North Hollowa?

— Właśnie.

— Niewiele. A to co wiem, wcale mi się nie podoba. Dlaczego pytasz?

— Ponieważ właśnie kapitan lord Pavel Young jest oficerem dowodzącym placówką Basilisk. Niestety, jego okręt wymagał tak „nie cierpiących zwłoki napraw” i to tak skomplikowanej natury, iż uznał, że jego pierwszy oficer nie zdoła sobie poradzić, i osobiście przyleciał wraz z okrętem do stoczni. Zostawiając w całym układzie planetarnym komandor Harrington z jednym lekkim krążownikiem.

Alexander przyjrzał mu się z takim niedowierzaniem, że Webster się zaczerwienił.

— Jim, znam cię kupę lat — odezwał się w końcu Alexander. — Może po starej znajomości powiesz mi, dlaczego go jeszcze nie zwolniłeś z czynnej służby?

— Przez politykę — westchnął Webster nieszczęśliwie. — Powinieneś sam to wiedzieć. Dlatego właśnie chciałbym się zorientować, jak rząd na to wszystko zareaguje. Cholera, Hamish: Haven żąda krwi, pół tuzina karteli z Hauptmanem na czele dostało szału, hrabina Marisa gotowa jest zębami i pazurami walczyć o zmniejszenie wydatków na flotę, a ci zasrani „nowi ludzie” siedzą u niej w kieszeni, i sam wiesz, ile w polityce znaczy North Hollow! Jedyne co mogłem zrobić, to odstawić Younga na boczny tor, żeby nie mógł nikomu zaszkodzić. Naprawdę myślisz, że Cromarty by mi podziękował, gdybym do reszty rozjuszył konserwatystów, zdejmując z dowództwa i okrętu tego rozwydrzonego gnojka, który przypadkiem jest synem zastępcy High Ridge’a?

— Prawdopodobnie nie — zgodził się niechętnie Alexander.

Była to przykra prawda — większość arystokracji honorowała tradycję służby publicznej i wojskowej, wypełniając swe obowiązki uczciwie i z najlepszą wolą, zdarzały się jednak wyjątki, przeważnie wśród najbardziej egoistycznych i nietolerancyjnych. A spośród takich przypadków klinicznych rekrutowało się Stowarzyszenie Konserwatywne kierowane przez barona Michaela High Ridge. Otwarcie twierdzili, że ich celem jest: „odtworzenie zamierzonej przez Założycieli historycznej równowagi sił między arystokracją a zwykłymi obywatelami”. „Równowagi” istniejącej jedynie w ich pobożnych życzeniach, gdyż historycznie nigdy czegoś podobnego nie było, o czym wszyscy poza nimi doskonale wiedzieli. Alexander przez dłuższą chwilę bił się z myślami, nim spytał:

— Jaki jest dokładnie ten cały Young?

— Arogancki, egoistyczny, niekompetentny i bigoteryjny kutas uważający się za ósmy cud świata i wzór cnót męskich — podsumował Webster. — Wykapany tatuś.

— W to akurat mogę uwierzyć. Taak… skorzystał z okazji, by zwalić odpowiedzialność na młodszego stopniem i prysnąć z powrotem do cywilizacji.

— Gorzej, Hamish. Znacznie gorzej. Alexander stwierdził, że unoszenie brwi wchodzi mu w nawyk.

— Jeśli się nie mylę, a nie sądzę, żeby tak było, zrobił tak specjalnie, żeby zaszkodzić Harrington — wyjaśnił Webster ponuro.

— Dlaczego tak uważasz?

— Bo nienawidzą się oboje jeszcze od czasów akademii. Nie znam szczegółów: komendantem był wtedy Hartley, a sam wiesz, jak trudno z niego coś wyciągnąć, ale Young zarobił oficjalną naganę z wpisem do akt za niestosowne zachowanie. Zawsze traktował kobiety niczym kodiak max krowy, podobnie jak tatuś i dwaj braciszkowie, i najwyraźniej nie przyjął do wiadomości odmowy. Według mnie, od słów przeszedł do czynów.

— Chcesz powiedzieć, że…? — Alexandra uniosło z biurka, ale siadł tam ponownie, widząc szeroki uśmiech gospodarza, który pospiesznie wyjaśnił.

— Sądzę, że próbował ją zgwałcić, tylko nie wziął pod uwagę, że Harrington urodziła się na Sphinxie. — Przytaknął, widząc radosny błysk w oczach gościa. — A w dodatku była druga w swoim roczniku w walce wręcz i należała do drużyny akademii. Z tego co zdołałem się dowiedzieć, on zaczął, a ona skończyła. Niestety, nie skończyła z nim i zyskała wroga do końca życia. Dlatego zostawił ją w systemie Basilisk z niemożliwymi do wykonania zadaniami i obawiam się, że tym razem ją załatwił.

— Jak? I czego konkretnie dotyczą te protesty?

— Wygląda na to, że nikt jej nie powiedział, że placówka Basilisk to zesłanie, na które kierujemy najgorsze śmieci floty. Owszem, ma tylko jeden okręt, ale zdołała wymusić kontrolę towarów przechodzących przez terminal, poza tym w ciągu trzech tygodni rozstawiła wartą kilkaset milionów sieć ostrzegawczą obejmującą cały wewnętrzny system, zorganizowała centrum kontroli lotów orbitalnych na Medusie i przejęła od Agencji obowiązki celne wokół planety. Krótko mówiąc, rozpętała takie piekło, że z tego, co mi Warner powiedział, Young przestał się cieszyć wymuszonym urlopem i zaczął naciskać na przyspieszenie napraw, żeby móc jak najszybciej wrócić i powstrzymać ją. Pewnie zdał sobie sprawę, że mimo woli stworzył monstrum, które może i jego wykończyć, i to mimo pleców tatusia. Niestety, chłopcy i dziewczęta ze stacji Hephaestus otworzyli jego krążownik jak starą konserwę, zgodnie z listą napraw, jaką im dostarczył, a była naprawdę długa. Nie jestem pewien, ale coś mi się wydaje, że Warner robi co może, żeby przeciągnąć remont dla samej przyjemności obserwowania, jak Young wije się i poci. Nie może wrócić bez okrętu, bo wówczas przyznałby, co próbował wykręcić i byłby skończony, więc obecnie ma związane ręce.

— Słuchaj, czy ty może chcesz mi powiedzieć, że wreszcie mamy tam dowódcę, który rzeczywiście wykonuje swoje obowiązki? — spytał uprzejmie Alexander. — Bo jeśli tak, to jest to rzeczywiście dziwne.

— Ano wykonuje — na ile mogę ocenić, robi to cholernie dobrze. Właśnie tego dotyczą te wszystkie skargi. Po całym systemie rozsiała grupy wydzielone, a ten, kogo zostawiła na terminalu, to rzeczywiście ewenement: na wszystkich wymusza przestrzeganie przepisów celnych i porządkowych, a nie wierzę, żeby robił to bez poparcia Harrington. To, że Haven wyje z tego powodu, to pół biedy, gorzej, że wymusza je na naszych własnych statkach. Samo to wystarczyłoby, żeby wszystkie firmy kupieckie Królestwa podniosły wrzask pod niebiosa, bo od zawsze robili tam, co chcieli, ale na tym nie koniec. Pamiętasz te pogłoski, że największy przemyt idzie przez Meduzę? — Alexander przytaknął i Webster skrzywił się boleśnie. — Jej grupy celne skonfiskowały na orbicie planety kontrabandę wartą dziewięćset milionów. To znaczy jak dotąd. Tyle tego tu odesłała do oceny i ukarania winnych. Przy okazji złapała Hauptman Cartel na przemycie futer gatunków objętych ochroną, jak kodiak maximus, i oskarżyła ich o to. Zajęła wyczarterowany przez nich frachtowiec Mondragon o wyporności czterech i pół miliona ton i odesłała go tu wraz z ładunkiem, obsadzony załogą pryzową! I z czego tak się cieszysz, do nagłej i niespodziewanej?!

— Oj, nie mogę! — wykrztusił Alexander, trzymając się za brzuch i bezskutecznie próbując stłumić chichot; wyobraził sobie popłoch, jaki musiały wzbudzić poczynania tego nie znanego mu osobiście oficera.

— Może dla ciebie jest to zabawne! — warknął Webster. — Ale ja wysłuchałem Klausa Hauptmana przysięgającego na wszystkie świętości, że on oraz jego podwładni są niewinni i czyści jak świeży śnieg i że to wszystko sprawka kapitana Mondragona, zaś Harrington wykorzystuje okazję, by przeszukiwać i opóźniać transport jego innych, jak najbardziej legalnych ładunków. Chce jej głowy, a Haven ostrzy dla niego topór swoimi protestami. To, co dzieje się na terminalu, jest dla nich kamieniem obrazy, ale znacznie bardziej przeszkadzają im działania wokół planety, przynajmniej sądząc po napastliwości skarg. Ich konsul prawie gryzie dywan, wypisując protesty przeciwko: „nielegalnemu przeszukiwaniu uczciwych statków handlowych zajmujących się zgodnym z prawem handlem z niezależną planetą”. Już mamy incydent dyplomatyczny z prawdziwego zdarzenia, a sytuacja się pogarsza.

— Pieprzyć Haven! — Alexander przestał się śmiać. — Hauptmana też pieprzyć. Z tego, co mówisz, wynika, że ona robi dokładnie to, co powinniśmy robić tam od lat, Jim.

— Tak? I uważasz może, że Janacek podzieli twój punkt widzenia?

— Nie, ale to nie powód, żeby karać Harrington za wzorowe wypełnianie rozkazów. Do cholery, przecież Young praktycznie wbił jej nóż w plecy, chcesz go wyręczyć czy co?!

— Wiesz, że nie. — Webster ponownie przeczesał dłonią włosy. — Do diabła, Hamish! Mój krewniak jest porucznikiem na Fearless. Jeśli przycisnę Harrington, chłopak dokładnie zrozumie, czego Admiralicja oczekuje od oficerów floty! I takie same wnioski wyciągną wszyscy oficerowie!

— Dokładnie.

— Żeby to najjaśniejsza krew zalała! — westchnął z uczuciem Webster. — Jestem Pierwszym Lordem Przestrzeni, nie powinienem zajmować się takimi drobiazgami jak to, co zrobić ze zwykłym komandorem.

Alexander powrócił do kontemplacji swego buta, a Webster westchnął jeszcze ciężej — aż za dobrze znał takie zachowanie przyjaciela.

— Posłuchaj, Jim — odezwał się wreszcie gość. — Wiem, że jestem młodszy stopniem, ale według mnie powinniśmy jej podziękować, a nie martwić się, co z nią zrobić. Pierwszy raz mamy na placówce kompetentnego oficera zdecydowanego w razie potrzeby skopać parę tyłków. Podoba mi się to. Znacznie bardziej niż wszystko, co się tam do tej pory działo, i wiem, że podzielasz mój punkt widzenia. Dobra, wykonując swoje obowiązki, narobiła sporo zamieszania i doprowadziła do szału wpływowe osobistości. I co z tego? Nawet Janacek nie jest w stanie zmienić zadań floty w systemie Basilisk, bo gdyby było inaczej, już dawno by nas stamtąd zabrał. Daliśmy jej rozkazy, więc nie możemy karać za to, że wykonuje je najlepiej jak potrafi, czyli skutecznie. Wyliczyłeś, kto na nią narzeka, a co sądzą o niej nasi ludzie w systemie?

— Michel Raynaud i cała ACS są zachwyceni — przyznał Webster. — Dostałem od niego dwa czy trzy raporty wręcz ociekające pochwałami dotyczącymi niejakiego porucznika Venizelosa, którego im przydzieliła. Ten Venizelos swoją drogą musi być niezły wariat, jeśli choć połowa z tego, co Haven wypisuje, jest zbliżona do prawdy, ale Reynaud go lubi. Co się tyczy Estelle Matsuko, to wydaje się być przekonana, że Harrington mogłaby przejść Zatokę Jasona, nie mocząc pięt. Poprzednimi dowódcami była do tego stopnia zniesmaczona, że przestała nawet na nich narzekać, a teraz dostałem już dwa listy z podziękowaniami za „doskonałą współpracę Królewskiej Marynarki”!

— To ci powinno coś powiedzieć, prawda?

— Że mam się trzymać z daleka, prawda? — To nie było pytanie. — Ty też tak uważasz.

— Pewnie, że uważam. Placówka Basilisk była hańbą dla całej RMN od dnia, w którym się znaleźliśmy w tym układzie planetarnym. Już dawno ktoś powinien był to głośno i wyraźnie powiedzieć, może wtedy zmieniono by ten cały chory Akt.

— I uważasz, że teraz jest najwłaściwszy czas ku temu? — zdziwił się Webster.

Alexander wzruszył ramionami.

— Jeśli chcesz, wypytam Williego i powiem ci, jakie jest jego zdanie, ale sądzę, że Cromarty zgodzi się ze mną. Przez lata z powodów politycznych chodziliśmy na palcach koło problemu, przez co problem jeszcze się powiększył. Pewnie: konserwatyści będą jojczeć, liberałowie też, ale czas im uświadomić przykrą prawdę. Konserwatyści nie utrzymają swojej miłej sercu bezpiecznej izolacji, jeżeli nie utrzymamy terminalu, a liberałowie nie będą w stanie ochraniać tubylców przed zarazą spoza planety, jeśli nie będziemy kontrolowali ruchu orbitalnego. Pierwszy raz znalazł się tam oficer mający dość odwagi, by im to pokazać, i jeśli spróbują przeszkadzać, Izba Gmin zablokuje ich tak, że ani zipną. Według mnie należy wykorzystać okazję, i myślę, że Willie powie to samo.

— Mam nadzieję, że się nie mylisz. — Webster wstał, schował korespondencję do szuflady i klepnął gościa w ramię. — Naprawdę mam nadzieję, Hamish, bo czego byś nie mówił, obaj wiemy, że z punktu widzenia floty jesteś politykiem. Czas na lunch; przyłączysz się do mnie? Sądzę, że parę głębszych pomoże mi pozbyć się tego niesmaku, jaki zawsze czuję po rozmowach o polityce.



ROZDZIAŁ XIII

— Zbliżamy się do wyznaczonego punktu. Przygotować się do otwarcia ognia — głos podporucznika Rafaela Cardonesa był cichy, gdyż oficer ze skupieniem obserwował swój ekran celowniczy, trzymając palec wskazujący na dużym kwadratowym przycisku umieszczonym na środku konsolety ogniowej.

Dłoń jego zastępcy spoczywała w pobliżu zapasowej konsolety.

— Ognia!

Cardones wdusił przycisk i ekran rozbłysł, by po sekundzie wrócić do normalnej jasności, wyświetlając przy okazji ocenę skuteczności ostrzału. Podporucznik odchylił się na oparcie fotela i otarł zroszone potem czoło, prostując zgarbione przez ostatnie trzy kwadranse plecy — tyle czasu trwało bowiem ćwiczenie taktyczne. Prawie z obawą spojrzał na wynik, mrugnął niedowierzająco i spojrzał ponownie — prawie osiemdziesiąt trzy procent celności broni energetycznej. I prawie tyle samo w rakietach: trzy trafienia na pięć strzałów.

— Dobra robota, panie Cardones — rozległ się za jego plecami znajomy sopran; za fotelem stała Harrington.

Nadal nie mógł się przyzwyczaić do tego, jak cicho porusza się dowódca HMS Fearless. Nie miał w związku z tym pojęcia, ile czasu za nim stała. Nacisnęła jeden z klawiszy na konsoli i na ekranie wyświetlił się pokręcony kurs, jakim Cardones podchodził do celu. Cała seria manewrów przesuwała się przez ekran na przyspieszonych obrotach, a ciemnobrązowe oczy obserwowały to z aprobatą.

— Bardzo dobra robota, Rafael — powiedziała i Cardones mało nie zamruczał z dumy: pierwszy raz zwróciła się doń po imieniu i było to warte każdej minuty koncentracji i każdej godziny ćwiczeń, które do tego doprowadziły. Było to diametralnie inne uczucie niż to, które ogarnęło go, gdy był zmuszony przyznać, że sknocił programowanie platform sensorycznych.

— Jednakże — dodała Honor, zatrzymując obraz. — Co z tym manewrem?

Siedzący na jej ramieniu treecat przekrzywił łeb, jakby przyglądał się splątanym liniom na ekranie, po czym spojrzał zaciekawiony na podporucznika.

— Ma’am? — spytał ostrożnie Cardones.

— Tutaj wykonał pan trzystugeowy skręt w tej samej płaszczyźnie i biorąc kurs 035 — powiedziała tonem, jakiego używali instruktorzy w akademii. — Znalazł się pan tam, gdzie chciał, ale proszę spojrzeć na odległość i na to, gdzie była skierowana główna bateria celu.

Cardones zerknął, przełknął ślinę i zarumienił się.

— Prosto w mój dziób, ma’am — przyznał.

— Właśnie. Powinien pan zmienić płaszczyznę lotu tak, by ustawić się do celu ekranem, a nie otworem dziobowym, prawda?

— Tak jest, ma’am — odparł, czując jak sporo samozadowolenia wyparowuje z niego.

— Niech się pan tym aż tak nie martwi — uśmiechnęła się Honor. — Proszę się lepiej zastanowić, dlaczego komputer na to pozwolił?

— Nie wiem, ma’am — przyznał, przyglądając się ekranowi z namysłem. — Miał idealną pozycję do strzału.

— Miał — kapitan postukała w ekran. — Czynnik ludzki, poruczniku. Komputer taktyczny zaprogramowano tak, by brał pod uwagę czas reakcji żywego człowieka hipotetycznego przeciwnika. Tym razem miał pan szczęście: przeciwnik miał mniej niż trzy sekundy, by dostrzec okazję, przeanalizować sytuację, podjąć decyzję i wykonać ją. Komputer zdecydował, że to za mało czasu, by człowiek zdążył zrobić to wszystko i trafić. Jestem skłonna się z nim zgodzić, ale w prawdziwej walce nie liczyłabym na tyle szczęścia. Rozumiemy się?

— Jasne, skipper! — Cardones uśmiechnął się szeroko.

Honor poklepała go po ramieniu i wróciła na fotel kapitański.

Zdecydowała się nie mówić mu, że wykonała to samo ćwiczenie jako przeciwnik podporucznika w tym samym czasie co on, używając ekranów i klawiatury fotela, i w ciągu tych trzech sekund strzeliła i trafiła. Młodzieniec w czasie ostatnich paru tygodni poczynił olbrzymie postępy i w pełni zasłużył na radość z własnych sukcesów. Poza tym nie była wcale taka pewna, czy zdążyłaby wykorzystać taką okazję w prawdziwej walce, a nie miała zamiaru chwalić się czymś, co mogło się zdarzyć, lecz nie musiało.

Nimitz zsunął się na swoje ulubione miejsce, czyli jej kolana, podczas gdy rozglądała się po mostku. Porucznik Panowski także wykonywał ćwiczenie na stanowisku astrogacyjnym, i sądząc po spojrzeniach wymienianych przez porucznik Brigham i starszego mata — zastępcę Panowskiego, nie szło mu za dobrze. Honor starannie ukryła uśmiech — McKeon miał rację co do jego skłonności do leniuchowania — wyglądał na ciężko zszokowanego, gdy ogłosiła, że nawet pomimo braków w obsadzie i dłuższego pobytu na orbicie parkingowej ćwiczenia odbywać się będą bez żadnych przerw. Przyznawała w duchu, że była zbyt miękka dla Panowskiego — prawdopodobnie przyczyną była świadomość faktu, jak słabą sama jest matematyczką i astrogatorem — ale McKeon wspomagany przez Brigham skutecznie wyrównywali jej pobłażliwość. Przeniosła wzrok na główny ekran manewrowy — przebywali na orbicie prawie pełen miesiąc i ilość frachtowców krążących wokół planety znacznie się zmniejszyła. Był to bez wątpienia efekt kampanii antyprzemytniczej, jaką toczył chorąży Tremaine — Medusa przestała być bezpiecznym punktem tranzytowym kontrabandy, a takie wieści błyskawicznie się rozchodziły. Prawdę mówiąc, przydzielając mu to zadanie, nie zdawała sobie sprawy, że stanie się prawdziwym biczem bożym — wyglądało na to, że wyrobił w sobie szósty zmysł reagujący na przemytników. W połączeniu z naprowadzaniem na podejrzane przeloty, jakie zapewniał mu Stromboli, zaowocowało to likwidacją trzech orbitalnych paserów i skonfiskowaniem kontrabandy wartej prawie pół miliarda.

Wpisała obydwóm pochwały do akt, podobnie jak Venizelosowi, doskonale radzącemu sobie na terminalu. Sądząc po ilości i tonie protestów, cała trójka spowodowała nader bolesny uszczerbek w czyichś dochodach, dopilnowała więc, by wszyscy członkowie oddziałów wydzielonych mieli świadomość, że ona o tym wie. To oraz, jak podejrzewała, przede wszystkim uznanie, jakim darzyli załogę dama Estelle, Agencja i kontrolerzy, przeważyło szalę — nie musiała już zmuszać swoich ludzi do wypełniania obowiązków. Świadomość, że jako pierwsi w dziejach placówki Basilisk robią coś istotnego, co rzeczywiście pomaga innym, łączyło wszystkich na pokładzie. Byli przepracowani, zmęczeni i mieli świadomość, że zwyciężają wbrew systemowi, a nie dzięki niemu, i tym bardziej byli z siebie dumni.

I była to duma w pełni zasłużona. Sama była z nich dumna. Świadomość własnych osiągnięć zaczęła też owocować szacunkiem dla dowódcy, który ich do tego zmusił. Pryzowe, jakie przy tej okazji zarobili, także miało na to wpływ — tradycyjne pół procenta wartości całej skonfiskowanej kontrabandy mogło nie brzmieć imponująco, ale jak dotąd wysłali na Medusę ładunki wartości półtora miliarda dolarów. Jeśli sąd admiralicji uzna słuszność wszystkich konfiskat, a tak sądziła, dawało to siedem i pół miliona do podziału między obsadę HMS Fearless. I to zakładając, że Mondragon nie zostanie skonfiskowany, gdyż wówczas jego wartość zostanie doliczona. Udział kapitana wynosił sześć procent, co dawało prawie pół miliona (odkryła, że takie obliczenia nawet ona potrafi wykonać bezbłędnie). Była to równowartość prawie ośmioletnich poborów komandora RMN. Natomiast podoficerowie i załoga mieli do podziału siedemdziesiąt procent, co oznaczało, że najmłodszy stażem marynarz dostanie prawie dwanaście tysięcy i to zgodnie z tradycją, a wbrew regularnym wysiłkom ministerstwa skarbu, wolnych od podatku, bowiem pryzowe nie podlegało opodatkowaniu.

Naturalnie, chorąży Tremaine i porucznik Venizelos stali się bardzo popularni wśród załogi, ale ciężko pracowali na te pieniądze, a co ważniejsze, były one wymiernym dowodem ich wysiłków i skuteczności, co zwiększyło ich wiarę we własne możliwości i to w widoczny sposób. Nie dotyczyło to zresztą jedynie ich dwóch; zmiany takie zaszły w całej załodze, a komandor porucznik Santos pierwsza zaczęła używać w stosunku do Honor tradycyjnego, choć nieoficjalnego zwrotu „skipper”, świadczącego o zżyciu i zaufaniu oraz respekcie. Nikt po manewrach floty nawet się na ten temat nie zająknął, teraz coraz więcej oficerów szło w jej ślady. W rewanżu, również zgodnie z tradycją, Honor zaczęła im mówić po imieniu, nadal zachowując częściowo formę „pan” czy „pani”.

Ta metamorfoza nie objęła wszystkich — Lois Suchon nadal zachowywała się jak hrabianka po parcelacji majątku za długi i nie zanosiło się w tym względzie na żaden przełom. Honor doszła do wniosku, że pani chirurg należy do tych nielicznych osobników, którzy nie są zdolni do pracy zespołowej. Drugim, który nawet nie próbował, był McKeon. Owszem, robił co do niego należy, a z Cardonesem czy Panowskim spędzał naprawdę wiele czasu, tłumacząc i wymagając, a biegłość, z jaką żonglował przerzedzoną załogą, by obsadzić wachty i utrzymać okręt w gotowości, była godna pozazdroszczenia. Ale bariery, jakimi się od niej odgrodził, pozostały. Widać było, jaką pomocą mógłby być w normalnym układzie, skoro tyle był w stanie zdziałać, nie dopuszczając jej nawet w pobliże. Najwidoczniej nie potrafił zrobić tego ostatniego kroku na drodze do osiągnięcia partnerstwa, co, sądząc po wyrazie twarzy, frustrowało go tak samo jak ją. Honor najbardziej irytowało, że nie mogła zrozumieć, w czym tkwi problem, poza jednym: powodem nie były pretensje związane, jak w przypadku reszty załogi, z wynikiem manewrów; chodziło o coś głębszego i poważniejszego…

Melodyjny sygnał przerwał jej rozmyślania — odruchowo spojrzała na Webstera przyjmującego wszystkie połączenia. Porucznik powiedział coś, skinął głową i odwrócił się ku niej.

— Transmisja z powierzchni, ma’am — zameldował. — Do pani z biura gubernatora.

— Proszę przełączyć na mój ekran.

— Dama Estelle prosiła o prywatną rozmowę, ma’am.

Honor uniosła brwi, lecz bez słowa wzięła Nimitza, wstała i powiedziała:

— W takim razie przełącz na salę odpraw, Samuelu.

— Tak jest, ma’am.

Podeszła do drzwi, wkroczyła do sali i zajęła swoje zwykłe miejsce u szczytu stołu. Gdy drzwi zamknęły się, uruchomiła komputer wpisując swój kod i na ekranie pojawiła się twarz Matsuko.

— Witam, pani komandor.

— Miła niespodzianka, pani gubernator. Co mogę dla pani zrobić?

— Obawiam się, że tylko pozwolić mi się wypłakać, Honor.

— Po to między innymi jest Królewska Marynarka — odparła Honor, przyjmując lekko ironiczny ton rozmówczyni.

Zauważyła, ma się rozumieć, że dama Estelle nie traktowała jej do końca jak oficera, o czym świadczyłoby choćby zwracanie się do niej po imieniu; zupełnie jakby była kimś lepszym od prawdziwych oficerów Royal Manticorian Navy (czytaj; skończonych niekompetentnych cymbałów), z którymi Estelle musiała mieć dotąd do czynienia.

— Cóż, prawda jest taka: zaczynam myśleć, że mam tu poważniejszy problem, niż dotąd sądziłam — powiedziała po chwili Matsuko Estelle.

— Jaki problem?

— Zacznę od początku. Po przejęciu przez porucznika Stromboli kontroli orbitalnej moi ludzie mogli skoncentrować się na ruchu powietrznym i pozatykać większość dziur, zwłaszcza nad odległymi obszarami. Nie wszystkie jeszcze udało się zlikwidować, ale większość dzięki twoim satelitom przestała istnieć, okazało się, że w zakazanych rejonach ma miejsce niewielka ilość niezidentyfikowanych przelotów.

— Jakiego rodzaju przelotów? — Honor wyprostowała się w fotelu. — Jakiego typu maszyn?

— Nie wiemy — przyznała z niesmakiem Matsuko. — Ich transpondery nie odpowiadają, więc oczywiste jest, że zajmują się czymś, co by się nam się nie spodobało, i chcą to ukryć. Próbowaliśmy je przechwytywać, ale patrolowce Agencji zostały zaprojektowane bardziej z myślą o niezawodności i udźwigu niż szybkości. Krótko mówiąc, uciekali nam. Gdyby nie to, że twoi ludzie przerzedzili szeregi przemytników, sądziłabym, że to część ich siatki.

— Myślę, że to możliwe — zastanowiła się Honor. — Zajmujemy się nimi dopiero miesiąc, mogą przerzucać towar, który wcześniej dostarczyli na powierzchnię.

— Z początku także tak myślałam, ale gdyby o to chodziło, i tak musieliby go w jakiś sposób dostarczyć na orbitę, czyli przemycić przez wasze patrole. Poza tym, te loty odbywają się nad zbyt odległymi terenami, aby ta wersja mogła być prawdopodobna.

— Hmm — Honor potarła koniuszek nosa i zastanowiła się chwilę. — Może dlatego, żeby znaleźć się poza zasięgiem przechwycenia? Pojazdy Agencji z zasady operują w sąsiedztwie enklaw, prawda?

— Wątpię. Owszem, wymykają się kontroli, ale mam wrażenie, że jest to efekt uboczny, nie cel główny. Widzisz, są to przede wszystkim loty pojedynczych maszyn; w grę musiałyby wchodzić bardzo lekkie i zajmujące niewiele miejsca ładunki, żeby im się to opłacało. Chyba że mają gdzieś na powierzchni ukrytą bazę ze sprzętem przeładunkowym, ale nawet jeśli tak, to nadal musiałyby to być małe ładunki. I jeszcze jedno: giną nam z ekranów w okolicach gór Madcat i nad Mossybaks. Gdyby chodziło o przeładowanie kontrabandy na inne pojazdy, robiliby to w jakiejś górskiej dolinie, gdzie w ogóle nie sposób ich zauważyć inaczej niż z góry? Co gorsza, zaczynam mieć podejrzenia, że wiem, czym się zajmują, i ani trochę mi się to nie podoba.

— Dlaczego?

— Pamiętasz nasze pierwsze spotkanie? Mówiłam ci wtedy o narkotyku zwanym mekoha. Pamiętasz?… To dobrze. Jak wówczas powiedziałam, jest dość trudny do wyprodukowania dla tubylców. Są zaskakująco dobrymi domorosłymi alchemikami, ale proces jest dość skomplikowany. Efektem jest raczej silny alkaloid podobny do endorfiny. Nie sądzimy, aby był to odpowiednik endorfiny, ale tak naprawdę dopiero zaczynamy poznawać procesy biochemiczne zachodzące w ciałach tubylców. Nieważne, jego produkcja to proces długotrwały, skomplikowany i niebezpieczny, zwłaszcza w ostatnim stadium, gdy trzeba produkt sproszkować, gdyż alchemicy mogą się wtedy nawąchać pyłu. Trudności te powodują, że dotąd mekoha był środkiem drogim, a więc o ograniczonym zasięgu, gdyż dostępnym jedynie dla bogatych. — Umilkła na chwilę, czekając na reakcję, i kontynuowała dopiero, gdy Honor skinęła głową. — Trzeba też pamiętać, że mekoha ma naprawdę paskudne efekty uboczne. Jest nadzwyczaj uzależniającym środkiem, choć skuteczna dawka zależy od konkretnego osobnika, zwłaszcza przy kiepskiej kontroli jakości wynikającej z produkcji w małych ilościach i w prymitywnych warunkach. Daje krótkotrwałe uczucie euforii i zazwyczaj łagodne halucynacje, ale na dłuższą metę powoduje poważne problemy oddechowe, uszkodzenia centrów motorycznych oraz stopniowy spadek koncentracji i inteligencji. Już to jest złe, ale jeśli uzyska się wystarczająco czysty narkotyk, powoduje on reakcje, podobne do adrenaliny — wzmacnia siłę i dosłownie odłącza receptory bólu, zaś euforia może zmienić się w indukowaną psychozę zupełnie bez ostrzeżenia, najprawdopodobniej z uwagi na właściwości halucynogenne. Tubylcy nie są normalnie skorzy do przemocy, och naturalnie są podzieleni na szczepy jak każda grupa ludów prymitywnych i część nomadów to urodzeni najeźdźcy, ale przypadkowe wybuchy zamieszek czy rozhisteryzowane tłumy typowe dla dysfunkcjonalnych społeczeństw nie leżą w ich naturze. Dopóki w pobliżu nie pojawi się mekoha. Jeśli doda się mekohę, puszczają wszelkie hamulce.

— Próbowaliśmy kontrolować czy ograniczać produkcję i użycie?

— Tak i nie. W większości miast-państw narkotyk jest nielegalny, w innych, choć nie we wszystkich, jego użycie jest ograniczone, a miasta to miejsca, w których wyrabiano go najwięcej. Z drugiej strony, radni wolą nie zadzierać z handlarzami, bo ci nie są zbyt wybredni w sposobach ochrony swoich dochodów. A na dodatek zażywanie mekohy jest częścią rytuałów w kilku religiach.

— O, szlag! — warknęła Honor z uczuciem.

— Właśnie — skrzywiła się Matsuko. — Agencja nie może mieszać się w praktyki religijne: zakazuje tego statut, poza tym byłby to najpewniejszy sposób do utraty zaufania i życzliwości tubylców, które budowaliśmy przez te wszystkie lata. Nie podoba mi się to, ale wiesz, że taka jest prawda. I tak część kapłanów z miast i większość szamanów z pustkowi jest przekonanych, że wszyscy przybysze wywierają zły i niszczący wpływ; jeśli spróbowalibyśmy odebrać im święty narkotyk, potwierdzilibyśmy ich podejrzenia. Pozostały nam więc wyłącznie wysiłki edukacyjne, które nie są specjalnie skuteczne w przypadku osobników z epoki brązu, no i zakulisowe wywieranie presji na wytwórców.

Dama Estelle zamilkła, a Honor ponownie przytaknęła, zastanawiając się, do czego konkretnie zmierza rozmówczyni, nie wygłosiłaby wykładu farmakologicznego, gdyby nie był on związany z tymi nie zidentyfikowanymi lotami, a to mogło oznaczać jedynie…

— Jak rozumiem, sugeruje pani, że ktoś spoza planety dostarcza tubylcom mekohę, tak?

Matsuko ponuro skinęła głową.

— Dokładnie to sugeruję. Wiemy, że użycie wzrosło nawet w rejonach, które regularnie patrolujemy. Dzięki przejęciu przez was części obowiązków byłam w stanie zwiększyć ostatnio zasięg patroli i wygląda na to, że na Pustkowiach poziom zużycia narkotyku jest jeszcze większy. Udało nam się uzyskać próbki z rejonu Mossybaks i to nie jest ten sam towar, który produkuje się w miastach: ma trochę inne proporcje i jest znacznie mniej zanieczyszczony, co oznacza, że silniejszy.

— I produkowany poza planetą — dokończyła Honor rzeczowo.

— Tego właśnie się boję. Nie możemy niczego udowodnić, ale jak na tutejsze warunki jest drogi. A poza tym, to co stanowi problem technologiczny dla tubylców, nie jest nim dla byle jakiego laboratorium, które wyprodukuje bez kłopotu i w dowolnych ilościach narkotyki, byle tylko miało dostęp do surowego mchu, z którego się go wytwarza.

— Czyli najpierw musieliby wywieźć ten mech z Medusy… a potem dostarczyć tu gotowy narkotyk.

— Co nie było żadnym problemem, dopóki się tu nie zjawiłaś — dodała Matsuko.

— Może… — Honor potrząsnęła niepewnie głową — ale to nadal jest zbyt skomplikowane, by przynosiło sensowne dochody, chyba że cena jest znacznie wyższa niż sądzicie. Ile potrzeba tego mchu, żeby wyprodukować gram czystej mekohy?

— Dużo. Poczekaj sekundę. — Dał się słyszeć stukot klawiatury i po paru sekundach Matsuko mówiła dalej: — Około czterdziestu kilogramów mchu daje dziesięć kilo pasty, a dziesięć kilo pasty daje jeden kilogram proszku stanowiącego produkt ostateczny. Można powiedzieć, że stosunek wynosi czterysta do jednego.

— A przeciętna dawka?

— Pojęcia nie mam. Zaraz, słyszałam kiedyś, że około trzydziestu gram dla początkującego, ale im dalej, tym więcej. Naturalnie, jeśli ten nowy proszek jest silniejszy, dawki mogą być mniejsze, choć podejrzewam, że z przyzwyczajenia biorą tyle samo i cieszą się większym efektem.

— A więc na każdą dawkę, którą mogą sprzedać, muszą przetransportować… — Honor zmarszczyła brwi — trzynaście kilogramów mchu albo kilo trzydzieści pasty. Zgadza się?

Matsuko Estelle sprawdziła obliczenia i przytaknęła, co jeszcze pogłębiło zmarszczki na czole Honor.

— To zbyt wielki ładunek, żeby sprawa miała sens — oceniła. — Nie dość, że niepraktyczne, to w dodatku wymaga skoordynowanego transportu, czyli stałej linii przerzutowej, a coś takiego zostawia ślady, które moi ludzie musieliby zauważyć, zaczynając kontrolę, nawet gdyby podkomendni majora Isvariana ją przeoczyli. Jeśli nie gotowy narkotyk to z pewnością pastę lub mech, który w takich ilościach jest najtrudniej ukryć. A podchorąży Tremaine szczególnie troskliwie sprawdza promy lądujące i startujące z powierzchni.

— Więc nie sądzisz, żeby był w to zamieszany ktoś spoza planety?

— Tego nie powiedziałam. Powiedziałam, że wątpię, by surowce wywożono, a produkt finalny przywożono, i zdołano to tak po prostu ukryć. Policjanci Agencji może i nie są profesjonalnymi celnikami, ale zwróciliby uwagę na przemysłowe wręcz ilości mchu o jednym znanym zastosowaniu. Co nie znaczy, że ktoś nie mógł przemycić na planetę kompletnego laboratorium do produkcji tego konkretnego narkotyku. Byłaby to duża operacja, ale jednorazowa, co nie byłoby aż tak trudne, a z tego, co pani mówiła, wynika, że nie musiałoby to być aż tak wielkie laboratorium.

— Nie musiałoby… — powiedziała pani gubernator z namysłem. — A w takim razie obiekty, które zauważyliśmy, rozwoziłyby gotowy produkt, a wasze sukcesy w zwalczaniu przemytu nie miałyby na to żadnego wpływu.

— Właśnie. Nie próbuję zepchnąć na Agencję problemu, żebyśmy się dobrze zrozumiały, ale logika wskazuje, że ta nowa odmiana nie pochodzi spoza planety.

— A w takim razie jest to sprawa Agencji — zgodziła się Matsuko z głębokim westchnieniem. — Chciałabym, abyś się myliła, ale wątpię, aby tak było.

— Może się mylę. Jeśli nie, być może jest to sprawa Agencji, ale moim obowiązkiem jest pomóc w każdy możliwy sposób. — Honor ponownie potarła czubek nosa. — Jakie może być zapotrzebowanie energetyczne takiego laboratorium?

— Nie wiem — teraz Matsuko zmarszczyła z namysłem brwi. — Sądzę, że zależy to głównie od poziomu produkcji, ale ponieważ proces jest dość skomplikowany, potrzebne jest sporo energii. Nie bardzo dużo, ale sporo. Tubylcy radzą sobie, używając pras napędzanych wodą, potu i naturalnego parowania, ale produkują jednorazowo niewielkie ilości w jednym miejscu. Wątpię, by ci, którzy urządzili tu laboratorium, polegali na podobnej technologii, zwłaszcza jeśli produkują taką ilość, jak podejrzewają moi ludzie. Dlaczego pytasz?

— Proszę te dane przedyskutować z Barneyem. Gdybyście byli w stanie określić choćby z grubsza, o jakim rzędzie wielkości mówimy, to można sprawdzić zużycie energii i namierzyć miejsca, gdzie znika jej dziwnie dużo. Wiem, że sporo enklaw ma własne generatory czy kolektory orbitalne, ale pozwoliłoby to znacznie zawęzić krąg podejrzanych i teren wchodzący w grę.

— Dobry pomysł — zgodziła się Matsuko, wpisując coś w notes.

— I być może wasi technicy będą w stanie określić szacunkowe legalne zużycie energii w enklawach nie zaopatrywanych przez centralną sieć. Nic to nie da w stosunku do tych, którzy mają własne generatory, ale mogą umieścić mierniki na kolektorach i to nie wzbudzając podejrzeń.

— Nawet gdybyście znaleźli miejsce ze zużyciem przekraczającym średnią, nie byłby to żaden dowód — zauważyła Matsuko.

— Dowód nie, ale być może ślad. A brak takiego zużycia pozwoliłby wyeliminować sporo niewinnych. W międzyczasie każę chorążemu Tremaine poszukać źródeł energii poza enklawami — dodała Honor i niespodziewanie uśmiechnęła się. — Nie chciałabym, żeby zaczął się nudzić z powodu braku przemytników, których szeregi poważnie przetrzebił.

— Jesteś straszna, wiesz o tym? — zapytała z podobnym uśmiechem Matsuko.

— Pani gubernator, nawet nie ma pani pojęcia, jak straszna — zgodziła się radośnie Honor, po czym nieco spoważniała. — To niewiele, ale chwilowo wszystko, co mogę zrobić. Jeśli wpadnie pani na inny pomysł, proszę dać mi znać, a zrobię, co się da.

— Dziękuję — powiedziała z uczuciem Matsuko Estelle. — To naprawdę miła odmiana…

Urwała i wymownie wzruszyła ramionami z nieśmiałym uśmiechem.

— Nie ma za co — Honor zakończyła połączenie.



ROZDZIAŁ XIV

Widząc otwierające się drzwi gabinetu, Denver Summervale uniósł głowę znad ekranu z miną, od której stojącej w drzwiach kobiecie ciarki przeszły po plecach. Był niebezpieczny i miał na koncie wystarczającą ilość trupów, by to udowodnić, a wszyscy wiedzieli, że nie znosił, gdy mu przeszkadzano. Mimo to nie cofnęła się — nie miała zresztą wyboru. Ponieważ zajmował się rachunkami, grymas bardziej dotyczył znienawidzonego zajęcia niż jej wtargnięcie.

— Czego? — warknął lodowato; groźbę podkreślał jeszcze arystokratyczny akcent.

— Szef jest na linii i chce z tobą rozmawiać. Twarz Summervale’a wygładziła się w maskę, nim zdążył wstać, dziękując za wiadomość krótkim ruchem głowy. Kobieta cofnęła się na korytarz, gdzie minął ją z równie zwięzłym i jak zwykle nienagannym przepraszającym gestem, obserwowała, jak z kocią gracją kieruje się do pokoju łączności. Ponownie poczuła zimny dreszcz na plecach — w mężczyźnie było coś gadziego, co podkreślała dodatkowo jego instynktowna uprzejmość i akcent z wyższych sfer. Przypominał stary rodowy miecz — elegancki, ostry i śmiertelnie niebezpieczny. Znała wielu wyjętych spod prawa, ale żaden nie był aż tak groźny i nie wzbudzał w niej takiego lęku. Z niechęcią, ale zmuszona była sama to przed sobą przyznać. Gdy zamknęły się za nim drzwi, otrząsnęła się, założyła maskę przeciwpyłową i weszła do laboratorium, wracając do obowiązków.

Summervale spojrzał na twarz na ekranie i grzecznym acz zdecydowanym ruchem wyprosił z pokoju operatora, który wyszedł bez słowa. Następnie siadł w opuszczonym przez niego fotelu i odruchowo sprawdził, czy linia jest kodowana. Dopiero wtedy spojrzał na rozmówcę i spytał bez wstępów:

— O co chodzi?

— Możemy mieć problem — akcent z planety Sphinx był aż nadto poprawny, zupełnie jak w teatrze, gdy powinien maskować inny, co Summervale’owi nie przeszkadzało: był dobrze opłacany, a jeśli płacący chciał się dodatkowo zabezpieczyć, jego sprawa.

— Jaki problem?

— Agencja zauważyła różnicę w produkcie — odparł ostrożnie rozmówca.

— Jak?

— Nie jesteśmy całkiem pewni, ale prawdopodobnie jest to efekt uboczny działań Harrington. Zwolniła z dotychczasowych zajęć sporo sił Agencji, więc zwiększyli zasięg patroli.

Na dźwięk nazwiska „Harrington” oczy Summervale’a błysnęły, a przez zaciśnięte usta przewinął się grymas. Nigdy nie spotkał pani komandor, ale nienawidził jej serdecznie — reprezentowała zbyt wiele rzeczy z jego własnej przeszłości. Był jednak zawodowcem i dawno oduczył się działania pod wpływem emocji.

— Ile wiedzą? — spytał zwięźle.

— Nie jesteśmy pewni, ale przeanalizowali to, co zdobyli, a są duże szanse, że analiza wykazała, iż towar nie jest tubylczej produkcji. Dowiedziałem się też, że Harrington wycofała jedną z pinas z kontrolowania ładunków.

— Żeby przeskanować powierzchnię z orbity — dokończył Summervale.

— Prawdopodobnie.

— Nie prawdopodobnie, tylko na pewno. Mówiłem, że ryzykowne jest produkowanie tak czystego produktu.

— Stiity wolą dobrze oczyszczony.

— Pieprzyć ich — głos Summervale’a pozostał uprzejmy, lecz oczy stwardniały. — Kto płaci, ten decyduje, ale jest faktem, że kiedy któryś z nich wypali pełną fajkę naszego towaru, przypomina odbezpieczony granat.

— Nie twoje zmartwienie.

— Może. Choć założę się, że to właśnie zwróciło uwagę Agencji. A wysoka jakość potęgująca działanie jest też dowodem, że nie zrobił go żaden z tutejszych alchemików, co oznacza, że został albo przemycony, albo sporządzony przez ludzi gdzieś na planecie. Jak na ten przykład tutaj — mężczyzna na ekranie chciał coś powiedzieć, lecz Summervale uniósł uprzejmie dłoń, wymuszając milczenie, i dodał: — Dobra, nie zmienimy tego, co się stało. Co mam zrobić?

— Wzmocnić ochronę, uważać zwłaszcza na ruch powietrzny. Jeśli prowadzą obserwacje z orbity, nie możemy sobie pozwolić na zwrócenie na siebie uwagi.

— Mogę wstrzymać loty towarowe i zredukować ruch pieszy wokół kompleksu, ale nie jestem w stanie ukryć budynku przed sensorami floty. Nasz przekaźnik energetyczny będzie zwracał uwagę jak trzeźwy na weselu, a kiedy się nim zainteresują, wykryją, że mimo tarcz wycieka stamtąd mnóstwo energii; namierzą nas z dokładnością do dziesięciu metrów. Obaj to wiemy. — Zdecydował się nie dodawać, że od początku sprzeciwiał się przekaźnikowi, jako że dodatkowa strata czasu i pracy koniecznej na wkopanie kabla przesyłowego była minimalna przy już poniesionych kosztach, a bardzo zwiększyłaby bezpieczeństwo całej operacji.

Został przegłosowany i choć nie zamierzał pozwolić, by obarczono go pełną odpowiedzialnością za to zaniedbanie, uznał, że chwilowo nie ma sensu przypominać o tym przełożonemu.

— Zdajemy sobie z tego sprawę, ale nie podejrzewaliśmy, że kiedykolwiek będziemy mieli do czynienia z sensorami floty. — Było to najbardziej zbliżone do przeprosin wyznanie, na jakie mógł zdobyć się kierujący akcją. — Skoro tak się stało, nie spodziewamy się cudów, ale pamiętaj, że mamy swoich ludzi w Agencji. Nie na tyle wysoko, by mogli założyć podsłuch w biurze Matsuko czy w jej systemie łączności osobistej, lecz wystarczająco, by uprzedzić nas, jeśli zaczną się przygotowania do większej akcji przeciwko nam. Spróbujemy znaleźć kogoś wewnątrz kanałów informacyjnych Harrington i monitorować poczynania jej zwiadu, ale nawet jeśli się nie uda, zdołamy ostrzec cię co najmniej sześć do siedmiu godzin przed wyruszeniem ekspedycji.

Summervale powoli skinął głową, rozważając alternatywy — sześć godzin było aż nadto, by wszyscy zdążyli zniknąć, ale na ewakuację sprzętu potrzebował co najmniej dobę. A dochodziła do tego jeszcze księgowość, na której skrupulatne prowadzenie nalegał mocodawca. Trudno było mieć o to pretensje. Chciał wiedzieć, co dzieje się z jego towarem. Doprowadziłoby to Estelle Matsuko do furii, a na dodatek uniemożliwiało komukolwiek z pracowników kradzież i handel z tubylcami na własną rękę. Natomiast trzymanie wszystkich wydruków jako zabezpieczenia było głupotą — zwiększało niepomiernie ryzyko, dając w zamian niewiele korzyści. W tej kwestii także go nie posłuchano. Jedyne co mógł zrobić, to dopilnować, by jego nazwisko tam nie figurowało.

— Co ze sprzętem? — spytał po chwili.

— Zabierz, jeśli zdążysz, jeśli nie… — Rozmówca wzruszył ramionami. — To tylko sprzęt, możemy go bez trudu zastąpić nowym.

— Rozumiem. — Summervale przez chwilę bębnił po konsolecie palcami, po czym również wzruszył ramionami. — Coś jeszcze?

— Nie. Odezwę się, jeśli coś się zmieni.

— Rozumiem — powtórzył Summervale, zakończył transmisję i przez kilka długich minut siedział nieruchomo, wpatrując się w pusty ekran.

W całej tej operacji było kilka spraw, których do końca nie zdołał zrozumieć — całkowite lekceważenie strat związanych z utratą kompletnego laboratorium, jakie właśnie wykazał jego szef, było kolejną tego typu zagadką. Fakt, że urządzenia nie były kosztowne, gdyż proces był stosunkowo prosty, natomiast umieszczenie ich na powierzchni niezauważenie stanowiło poważną operację. Jeżeli stracą laboratorium, będą musieli przerwać produkcję do czasu uruchomienia nowego, a to automatycznie oznaczało zwiększenie ryzyka, jako że trudniej wykryć zamaskowane laboratorium na powierzchni niż nowe w trakcie instalowania. Zwłaszcza że tak flota, jak i Agencja będą przygotowane na próbę przeniknięcia na planetę i to na tak dużą skalę. Tylko czy aby na pewno.

Zaczął spacerować po niewielkim pomieszczeniu i nagle zamarł z uniesionymi brwiami. A gdyby zapasowe laboratorium już znajdowało się na planecie? Nie dość, że było to logiczne, to wyjaśniałoby pewne zagadkowe kwestie. Jak na przykład to, dlaczego tak sprawna organizacja marnowała czas i pieniądze, by sprzedawać mekohę bandzie prymitywnych tubylców. W to, że Medusa kryje jakieś nieznane skarby, którymi tubylcy płacą za narkotyk, jakoś nigdy nie zdołał uwierzyć, a reszta dostępnych dóbr pochodzących z niej mogła być uzyskana mniejszym kosztem (o ryzyku nie wspominając), w zamian za legalne towary. Z oczywistych powodów nie znał zasad handlu i nigdy nie brał udziału w dystrybucji, jeśli nie liczyć niewielkich ilości przekazywanych lokalnym wodzom i szamanom w zamian za siatkę wartowników i zwiadowców, ale nadal mu to nie pasowało. Kolejna kwestia — zakładając, że skarby są prawdziwe i dostępne jedynie za narkotyki, dlaczego zdecydowali się właśnie na mekohę?

Istniało z pół tuzina innych, równie wśród tubylców popularnych. Może nie osiągnięto by za nie równie korzystnej ceny, ale dałoby się je produkować jeszcze taniej, a żaden nie wywołałby takiego zainteresowania Agencji. Żaden nie był w stanie do tego stopnia wściec pani gubernator i to nie dlatego, że święcie wierzyła w swą misję ochrony tubylców, ale także, a może głównie z tego powodu, iż jedynie kompletny dureń nie przejmowałby się masową dystrybucją substancji mogącej zmienić najspokojniejszego stiita w żądnego krwi maniaka.

To jednak był problem organizacji, nie jego. Poza tym, wszystko co denerwowało gubernatora, Agencję czy Królewską Marynarkę, było warte ryzyka. Gdy doszedł do tego wniosku, podjął dalszą wędrówkę po pokoju i przestał wykrzywiać usta w grymasie odsłaniającym zęby, choć oczy miał mroczne od wspomnień. I to niemiłych wspomnień. Był bowiem czas, że próbowałby problem rozwiązać z drugiej strony — wtedy, gdy urodzony Denver Summervale pełnił obowiązki kapitana Royal Manticoran Marine Corps. Dziś był w swoim żywiole, po stronie, po której winien się znaleźć od samego początku, a nie dopiero gdy Korpus uznał, że popełniono błąd, przyjmując jego przysięgę lata temu. Naprawili tę pomyłkę formalnym dramatem pełnego sądu polowego.

Ponownie grymas wściekłości wykrzywił mu twarz, gdy przypomniał sobie tę chwilę. Szepty na sali, gdy wszedł i zobaczył swą szpadę zwróconą ostrzem ku sobie, leżącą na pokrytym suknem stole, za którym zasiadali starsi oficerowie Korpusu w strojach galowych. Przewodniczący odczytał werdykt z uzasadnieniem i przy wtórze werbli wyprowadzono go na plac apelowy, gdzie czekał jego pułk. Tam ostatni raz wykonał rozkaz — stał na baczność z kamienną twarzą, podczas gdy najmłodszy stażem żołnierz z jego własnego batalionu odrywał mu guziki, dystynkcje i ordery z galowego, zielono-czarnego munduru przy wtórze powolnego, ponurego werbla. Pamiętał wyraz twarzy pułkownika, gdy epolety zachrzęściły pod obcasem podkutego buta, i metaliczny trzask łamiącego się w jego dłoniach ostrza archaicznej ceremonialnej szpady. Pamiętał wszystko; mimo wściekłości i nienawiści wiedział, że to oni mieli rację, bowiem to oni byli owcami, a on wilkiem, który robił z nimi, co chciał.

Opadł na fotel przed konsolą łączności, nadal groźnie szczerząc zęby. Jego świątobliwy, szlachetny i durny ojciec też tam był. Ojciec zadowalający się resztkami sławy rodowej mimo ubóstwa. Summervale nigdy nie mógł zrozumieć, dlaczego ma postępować zgodnie z zasadami przodków, skoro gałąź jego rodu od dawna nie posiadała bogactw czy władzy głównej linii, z której wywodził się książę Cromarty. Na wspomnienie premiera dłonie same zacisnęły mu się w pięści: krew z jego krwi, wówczas był Lordem Skarbnikiem, drugą co do ważności personą w rządzie Jej Królewskiej Mości. I był łaskaw nie kiwnąć palcem, by pomóc swemu kuzynowi Denverowi Summervale’owi. Taki gest zupełnie nie leżał w naturze szlachetnego, uczciwego i praworządnego skurwysyna.

No i dobrze. Sporo satysfakcji w późniejszych dniach sprawiła mu świadomość, że część hańby, jaka go spotkała, musiała też spaść na szlachetnego księcia — wszak byli kuzynami! Cenił także sobie inne wspomnienie — wyraz twarzy ojca, gdy szpada pękła. Całe życie stary pieprzył o odpowiedzialności, obowiązkach i sławnej roli rodu w dziejach Gwiezdnego Królestwa Manticore. Tylko nie wspomniał, że żadna z tych cech nie spłaca długów, a historia nie dała jego linii szacunku i strachu, jaki zyskała „główna” linia rodu. To wszystko sam wywalczył na „polu honorowym”, śmiejąc się w duchu z pretensjonalności i głupoty ich wszystkich.

Otworzył oczy i przyjrzał się swemu odbiciu w ekranie. Ten ranek także doskonale pamiętał — ciszę i wagę pistoletu w dłoni. Sekundantów i poważną minę arbitrów. I bladą twarz przeciwnika oddalonego o trzydzieści metrów porośniętych krótko strzyżoną trawą. To był… Bullard? Nie! Pierwszym był Scott; uczucie, gdy poczuł odrzut broni i zobaczył, jak na białej koszuli Scotta rozkwita czerwień, a zaraz potem przeciwnik pada, było niezapomniane. Otrząsnął się z trudem, mówiąc sobie, że była to tylko transakcja handlowa, i wiedząc, że sam się okłamuje. Fakt, był to interes i pieniądze wręczone przez tajemniczego sponsora wystarczyłyby na spłatę długów (starych długów). Ale prawdziwą nagrodą był dreszcz podniecenia, gdy uświadomił sobie, że to jego kula rozstrzelała arystokratyczne serce przeciwnika. I to właśnie był powód, dla którego tak łatwo przyjął następne zadanie. A potem następne.

I wiele, wiele innych.

A przecież w końcu wygrali ci, których nienawidził z całej duszy. Z prostego powodu: było ich zbyt wielu. Nazwali go „zawodowym rewolwerowcem”, mimo że do pojedynków używano pistoletów. „Zawodowy rewolwerowiec” znaczyło tyle co „płatny zabójca”. I mieli rację — mógł im to przyznać teraz i tutaj. Zabił zbyt wielu; zabijał nawet, gdy sponsorzy chcieli tylko zranienia. Krew miała zbyt słodki smak, a strach zbyt długo uderzał do głowy. I w końcu Korpus miał dosyć. Nie mogli skazać go za morderstwo, ponieważ pojedynki były zgodne z prawem. Ale ciągnął się za nim zbyt długi łańcuch trupów, poczekali więc, aż zastrzeli innego oficera. To, że nie był to pierwszy Marine zabity w pojedynku, nie miało znaczenia, podobnie jak to, że tamten strzelił pierwszy, czy to, że nie mogli udowodnić zwycięzcy, że wziął za to pieniądze. Wszyscy wiedzieli, że tak było, a sąd mógł wykorzystać cały przebieg jego służby i zrobił to: hazard, kobiety, arogancja w stosunku do dowódców rosnąca wraz ze wzrostem reputacji, fałszywe powody, którymi prowokował swoje ofiary do wyzwania go na pojedynek. Wystarczyło, by uznali go za „niegodnego nosić królewski uniform” i wyprowadzili na gorący ranek i upokarzającą ceremonię, po której znienawidził werble.

I doprowadzili tutaj. Tu, gdzie płacono dobrze, ale pieniądze były jedynie częścią i to mniejszą powodów, dla których podjął się tego zadania. Mógł się dzięki temu mścić i mścił się na szlachetnym i świętoszkowatym społeczeństwie, nawet jeśli nie zdawało sobie ono z tego sprawy. Prychnął i wstał — ślicznie: ostrzegano go, że operacja może być niebezpieczna, a bezpieczeństwo laboratorium leżało w jego gestii. Dobrze. Laboratorium, jak usłyszał przed chwilą, to był tylko sprzęt, który można zastąpić. Zapisów księgowych zastąpić się nie da, ale też można je uznać za sprzęt, a w dodatku jest ich stanowczo zbyt dużo. A ewakuację można przeprowadzić na wiele różnych sposobów…

Jeden z nich wywołał pełen zadowolenia uśmiech na jego twarzy. Skoro nie ma możliwości zabrania sprzętu, to go zostawi. I przeprowadzi ewakuację tak, by sprawiła mu osobistą satysfakcję. Uśmiechnął się ostatni raz niczym głodny drapieżnik, przybrał zwyczajowy, czyli obojętny wyraz twarzy i żwawo wyszedł na korytarz. Musiał poczynić stosowne przygotowania, a coś mu mówiło, że nie miał na nie zbyt wiele czasu.



ROZDZIAŁ XV

Mężczyzna wyglądał nieco nie na miejscu w wygodnym fotelu luksusowego gabinetu — mimo doskonale skrojonego ubrania źle się w nim czuł, a jego twarz wyrażała jedynie to, co chciał, żeby wyrażała. Pociągłe rysy, ciemna cera i twarde spojrzenie dopełniały obrazu. Przyjął szklankę ze schłodzonym płynem, w której brzęczał lód, upił łyk i obserwował gospodarza powoli zapadającego się w sąsiedni fotel i próbującego nie wyglądać na zdenerwowanego.

— Z przykrością dowiedziałem się o pańskich… niespodziewanych problemach, panie Cunning — odezwał się głębokim, modulowanym i prawie łagodnym głosem. — Tuszę, iż nie są tak poważnej natury, by zakłóciły nasz harmonogram?

Konsul Ludowej Republiki Haven Wallace Cunning poczuł krople poru na czole — gość mógł być ubrany po cywilnemu, ale i tak co na niego spojrzał, widział szaro-zielony uniform z dystynkcjami kontradmirała Ludowej Marynarki oraz klepsydrą i mieczem: oznaką wywiadu floty.

— Trudno mi to ocenić ze stuprocentową pewnością — odparł, ostrożnie dobierając słowa, gospodarz. — Wszystko jest w toku, a więc trudne do stałego sprawdzania. Dopóki nie wiemy, co ta cała Harrington planuje zrobić, możemy jedynie próbować przeciwdziałać potencjalnym zagrożeniom.

— Rozumiem — oficer odchylił się na oparcie fotela, bawiąc się drinkiem i nasłuchując dźwięczenia lodu, zaś Cunning próbował nie zacząć wiercić się nerwowo pod jego spojrzeniem.

— Wygląda mi na to, że ktoś tu nie do końca wszystko właściwie wykonał, panie konsulu — ocenił po chwili kontradmirał. — Zostaliśmy zapewnieni, że sytuacja znajduje się całkowicie pod kontrolą, i prawdę mówiąc, sądziłem, że będzie to rutynowa wizyta, w trakcie której usłyszę od pana finalne informacje o gotowości. Zamiast tego właśnie się dowiedziałem, że może się pan jedynie domyślać, co planuje przeciwnik. Wiem, że każda tajna operacja jest ryzykowna, ale tej poświęciliśmy zbyt wiele czasu i jest ona zbyt ważna, by zdać się na przypuszczenia lub przypadki jak operacje polowe, które zmienić może choćby jeden czynnik.

— Nic na to nie można poradzić i nie jest to niczyja wina: ani nikogo tutaj, ani żadnego z agentów w polu. — Cunning zdecydował się grać rolę troskliwego szefa broniącego podwładnych, nie siebie. — A ten jeden czynnik, o którym pan wspomniał, był zupełnie nie do przewidzenia. I nie przewidziano go ani tu, ani w centrali, bo było to niemożliwe, panie admi… proszę pana. Nikt nie był w stanie przewidzieć, że po tylu latach spokoju przydział dostanie taka lunatyczka!

— Zdaję sobie z tego sprawę, panie Cunning. Prawdę mówiąc, osobiście wybrałem czas na uaktywnienie „Odyseusza” właśnie na okres, w którym dowodził placówką Pavel Young.

— No i wszystko szło dokładnie według planu, dopóki ona się tu nie pojawiła. Potem… — Cunning wymownie wzruszył ramionami.

— Rozumiem, że w tych warunkach należy rozważyć konieczność zmiany planów — kontradmirał mówił wolno, wyraźnie i łagodnie niczym do małego i niespecjalnie bystrego dziecka.

Mimo to nie zwiódł Cunninga, który wiedział o swym gościu zbyt wiele, by próbować protestować.

— Co więcej, w przeciwieństwie do pana dysponuję dossier komandor Harrington — ciągnął oficer. — Szkoda, że nie jest tak szczegółowe, jak bym sobie życzył, ale jak pan wie, nie zajmujemy się zbyt dokładnie oficerami, którzy jeszcze nie znaleźli się na liście, chyba że pochodzą z wyjątkowo obiecujących, wpływowych rodów. Wszystko, co o niej mamy, to wycinki prasowe i powszechnie dostępne akta osobowe, ale nawet z tego materiału wynika, że jest zupełnym przeciwieństwem wysoko urodzonego kretyna, i nikt znający sytuację nie spodziewałby się tu znaleźć kogoś podobnego. Janacek nigdy dotąd nie przydzielał tego typu ludzi do swego prywatnego miejsca zsyłki.

Cunning nieco się odprężył i natychmiast tego pożałował, widząc lekki uśmiech gościa.

— Mimo wszystko, panie Cunning, nie mogę oprzeć się wrażeniu, że zbyt lekko potraktował pan sprawy bezpieczeństwa i od początku bardziej polegał pan nie na własnych działaniach, lecz na nieskuteczności Marynarki Królewskiej. Przyznaję, że była ona częścią planu, ale nie powinien pan liczyć na to, że sytuacja nigdy nie ulegnie zmianie. Powinno stać się dla pana oczywiste, że przygotowania wymagają drastycznych zmian, ledwie Harrington pokazała, co potrafi.

— Ja… — Cunning wstał gwałtownie, podszedł do barku i nalał sobie drżącymi rękami martini, którego sporą część wypił natychmiast, a dopiero potem powiedział: — Podjąłem stosowne środki ostrożności, czy mi pan wierzy czy nie. Przyznaję, że były długoterminowe i rutynowe i przyznaję też, że zbyt późno zrozumiałem, jakie zagrożenie stanowi obecność Harrington, ale przebywam tu już od sześciu lat i jest to pierwszy oficer RMN, który najwyraźniej poważnie traktuje swe obowiązki; poprzednim nie przychodziło nawet do głowy, by choć raz sprawdzić zgodność ładunku z manifestem!

— Gdyby ograniczyła się tylko do tego czy do aresztowań przemytników, nie martwiłoby mnie to — odparł lodowato gość. — Ale to nie wszystko, prawda? Aktywnie wspiera Matsuko i Agencję i samo to, że dzięki jej poczynaniom tylu policjantów nie musi bawić się w celników, stanowi poważne zagrożenie dla bezpieczeństwa operacji „Odyseusz”. Kiedy doda się do tego loty, o których meldował pański informator…

Potrząsnął smętnie głową, a Cunning wypił resztę martini.

— Nie jesteśmy tak całkiem odsłonięci i nieprzygotowani — zaprotestował. — Wiedziałem, że te loty zwiadowcze w końcu przyniosą jakiś efekt i podjąłem stosowne kroki. Mamy wielopoziomowe zabezpieczenie laboratorium, a jak dotąd nic nie wskazuje, by Harrington zainteresowała się kapitanem Coglinem. Co do reszty jej poczynań, zrobiłem wszystko, co mogłem: wystosowałem ponad dwadzieścia oficjalnych protestów i użyłem kontaktów wśród kupców, nie tylko zresztą naszych, by wysłali własne. Admiralicja Królewska musiała na własnej skórze odczuć ich polityczne skutki.

— Wiem o protestach, panie Cunning, i przyznaję, że co do presji politycznej ma pan rację. Ale czy zastanowił się pan, że dały one również jej przełożonym potwierdzenie, że robi coś, co nam się bardzo nie podoba?

Cunning zaczerwienił się, czując narastający gniew — pewnie, łatwo krytykować po fakcie, tylko co on niby miał zrobić? Protesty były jedyną oficjalną bronią ofensywną, jaką posiadał, a poza tym, gdyby ich nie wystosował, oberwałby z kolei za to.

— I to byłoby tyle, jeśli chodzi o przeszłość — westchnął oficer, wstając i odstawiając szklankę na stolik. — Może dla odmiany powie mi pan, co ostatnio poszło zgodnie z planem?

Podszedł do biurka i pochylił się nad rozłożoną na nim mapą. Papierowe mapy były mniej dokładne i trudniejsze w użyciu od holomap, ale po pierwsze nigdy nie znalazły się w banku danych ambasady, a po drugie można je było zrolować i umieścić w sejfie zabezpieczonym ładunkiem termicznym, dzięki czemu nie pozostałby po nich żaden ślad. Były to zalety, przy których wady stawały się drobnymi i mało ważnymi niedogodnościami. Kontradmirał nie miał problemów w posługiwaniu się nią — w przeciwieństwie do większości oficerów liniowych równie dobrze znał się na mapach planetarnych co gwiezdnych, jako że należał do tej części wywiadu, która specjalizowała się w tajnych operacjach i dywersji. Teraz postukał palcem w miejsce, o które mu chodziło, i spojrzał na konsula.

— Laboratorium jest na tym płaskowyżu, tak? Ma połączenie bezpośrednio z naszym kolektorem orbitalnym?

— Nie ma. — Cunning podszedł do biurka i pierwszy raz od rozpoczęcia wizytacji uśmiechnął się. — Przekaźniki znajdują się na tych dwóch szczytach górskich, ale i tak nie czerpią energii z naszego kolektora, tylko z zapasowego kolektora damy Estelle.

— Chce mi pan powiedzieć, że pobieracie energię z oficjalnej sieci energetycznej?!

— Wcale nie chcę. Ta energia nigdy nie trafia do systemu, ponieważ jest to ich zapasowy kolektor używany tylko wówczas, gdy główny jest naprawiany lub konserwowany. Nie licząc testów, tylko my go używamy. Nawet zresztą gdyby znaleźli nasze przyłącze, nie dowiedzą się, kto je zainstalował, a jeśli zaczną szukać naprawdę głęboko, to dojdą do bardzo… interesujących a przedziwnych rzeczy.

— Rozumiem — pierwszy raz w głosie kontradmirała dało się słyszeć ślad aprobaty. — Tylko że jeśli na nie trafią, znajdą również laboratorium, dla którego pobierana jest ta energia, prawda?

— Znajdą. I trafią na zabezpieczenia, o których wspomniałem. Akcją w terenie kieruje pułkownik Westerfeldt i naprawdę doskonale to wszystko wymyślił. Prawdę mówiąc, chcemy, by znaleźli to laboratorium po dłuższych poszukiwaniach.

Oficer uniósł pytająco brwi i Cunning uśmiechnął się prawie naturalnie, zanim wyjaśnił:

— Mamy zapasowe podziemne laboratorium wyposażone we własne hydrogeneratory. Nawet gdyby je znaleźli, nie dowiedzą się niczego, ponieważ nic, co się w nim znajduje, nie zostało wyprodukowane w Republice. Wręcz przeciwnie: znaczna część sprzętu jest wytworem pewnego kartelu, który ma siedzibę na planecie Manticore. — Tym razem oficer uśmiechnął się z wyraźną aprobatą. — Jedyne, co mogłoby nas zdradzić, to technicy, ale to już zmartwienie pułkownika. W pierwszym laboratorium cała obsługa i ochrona są obywatelami Królestwa i nie mają pojęcia, że pracują dla nas: są przekonani, że wynajął ich jakiś rodzimy syndykat przestępczy. Naturalnie cały sprzęt również pochodzi stamtąd i w większości z tego samego kartelu. Na dodatek na nasze życzenie prowadzą bardzo dokładną księgowość, toteż jeśli Agencja nakryje laboratorium, zdobędzie informacje, o których prawdziwości pracujący w laboratorium będą święcie przekonani. Wskazują one zupełnie inny niż właściwy kierunek, ma się rozumieć.

— Pojmuję. — Palec gościa kreślił wzorek na mapie, ale on sam przestał się uśmiechać. — A główna baza?

— Całkowicie niezależna i podziemna. Nigdy też nie było bezpośredniego kontaktu między nią a którymkolwiek z laboratoriów. Nawet powietrznego. Każdy transport przechodzi przez rejon magazynowania położony daleko na zachodzie na pustkowiu, a stąd rozprowadzany jest karawanami tubylców. Na dodatek pułkownik Westerfeldt wybrał niezwykle starannie ludzi do przeładunku: nawet jeśli Agencja by ich złapała, bez trudu możemy się ich wyprzeć i nikt ich z nami nie skojarzy, ponieważ wszyscy pochodzą z Manticore i są notowanymi przestępcami. Żaden też nie wie, dla kogo naprawdę pracuje.

— Rzeczywiście — oficer uśmiechnął się szerzej. — Być może byłem zbytnim pesymistą, panie Cunning. Wygląda na to, że bezpieczeństwo całej operacji jest znacznie wyższe niż sądziłem.

— To nie tylko moja zasługa — zaprotestował konsul. — Jak już mówiłem, operacjami polowymi kieruje pułkownik Westerfeldt, powody przedłużającego się pobytu Coglina wymyślili pańscy ludzie, a wszystkie operacje koordynuje ambasador Gowan, choć przebywa na Manticore.

Ukrył uśmiech, widząc potakujący ruch głowy kontradmirała — Gowan był ważną figurą, gdyż jako emerytowany zarządca dolistów miał w Republice wielu wpływowych przyjaciół. Dowiedzioną prawdą było, iż nigdy nie zaszkodziło dzielić się zasługami (i potencjalnymi kłopotami) z wieloma ludźmi, zwłaszcza wpływowymi. Nawet wywiad floty zawahałby się przed rozzłoszczeniem Gowana.

— Tak więc… — Gość wrócił na fotel i sięgnął po naczynie, wpatrując się w noc rozświetloną przez lampy otaczające konsulat. — Bezpieczeństwo naziemnej części operacji jest znacznie wyższe niż się spodziewałem, ale część orbitalna mnie martwi, a tam właśnie ta cała Harrington może nam najbardziej zaszkodzić.

— Tak i nie. — Cunning podszedł i ponad ramieniem siedzącego wyjrzał na jasno oświetlony teren otaczający budynek konsulatu. — Nie jest już w stanie przechwycić żadnych istotnych ładunków: dotarły i są na miejscu. Odwołałem z własnej inicjatywy dwie ostatnie dostawy mekohy, kiedy zorientowałem się, co się dzieje. Wolałbym je co prawda otrzymać, ale poradzimy sobie bez nich, a przechwycenie groziło ujawnieniem zbyt wielu spraw. Jeśli chodzi o Coglina, powinien być całkowicie bezpieczny, dopóki czegoś nie spróbuje. Jeśli jego jednostka nie będzie utrzymywała kontaktu z powierzchnią, Harrington nie będzie miała powodu, by się nim zainteresować, ani pretekstu, by wejść na pokład.

— Prawda — głos kontradmirała brzmiał znacznie przyjaźniej, więc Cunning odprężył się nieco bardziej.

— Mimo to, nawet jeśli wszystko pójdzie zgodnie z planem, sama obecność jej krążownika na orbicie może zniweczyć całą operację. Nie podoba mi się ta ścisła współpraca z Agencją. Na pokładzie Fearless jest prawie cała kompania Marines z pełnym wyposażeniem, gdyby znaleźli się na powierzchni Medusy, sytuacja zmieniłaby się radykalnie.

— Z całym szacunkiem, ale mocno w to wątpię. Musieliby wiedzieć, co planujemy, i przygotować stosowne posunięcia, żeby móc w znaczący sposób zmienić wynik operacji. Mogą jedynie zmniejszyć zniszczenia. Nawet kompletna kompania Marines w enklawach nie jest w stanie pokrzyżować naszych planów.

— Może tak, a może nie. Co pana źródła na Manticore donoszą na temat Younga?

— Jego okręt jest na terenie Hephaestosa, a wśród wojskowych i na terenach militarnych mamy niewielu informatorów. Z tego, co zdołałem się dowiedzieć, zorientował się, że spieprzył sprawę. Sądzę, ale to już jest tylko moje przypuszczenie, że robi co może, by jak najszybciej tu wrócić, zanim dzięki postępowaniu Harrington wyjdzie na jeszcze większego durnia.

— Co jest niemożliwe — skomentował kontradmirał rzeczowo. — Nawet najgorsza opinia o Youngu będzie tylko oddawać rzeczywistość. Proszę zorientować się, kiedy może wrócić. Nie mam wątpliwości, że pierwszą rzeczą, jaką zrobi, ledwie się znajdzie w systemie, będzie wysłanie Harrington tak daleko od planety, jak tylko to możliwe. A przyznam się, że wolałbym mieć na orbicie jego, kiedy wszystko się zacznie. Jeśli wróci w ciągu, powiedzmy, dwóch miesięcy standardowych, chcę, by początek akcji został przełożony do tego czasu.

— To może być trudne — ostrzegł Cunning. — Prawie wszystkie przygotowania zostały ukończone, szaman zrobił swoje i nie wiem, czy długo zdoła ich utrzymać pod kontrolą. Sam pan wie, że dokładnej godziny ani nawet dnia rozpoczęcia akcji nie da się przewidzieć. Poza tym Coglin w końcu wzbudzi podejrzenia Harrington tak długim przebywaniem na orbicie.

— Jest to możliwe, ale jak powiedziałem, nie chcę jej tutaj, kiedy rozpoczniemy ostatnią fazę operacji. Ma być o kilka godzin lotu stąd, tak daleko, byśmy mieli dość czasu na rozkręcenie całej akcji. Co się zaś tyczy Coglina, sądzę, że jeszcze przez jakiś czas nie wzbudzi podejrzeń, a jeśli zajdzie taka konieczność, mogę utrzymać w pogotowiu pozostałe siły i przez pół roku standardowego.

— Zobaczę, co będę w stanie zrobić — obiecał Cunning, ale bez przekonania.

— Jestem pewien, że się panu uda, panie Cunning — uśmiechnął się gość. — W międzyczasie spróbuję skierować gdzie indziej energię komandor Harrington.

— Wyczerpałem już praktycznie opcje dyplomatyczne — przypomniał Cunning.

— Nie, panie konsulu; wyczerpał pan dyplomatyczne opcje Ludowej Republiki Haven — tym razem kontradmirał uśmiechnął się szeroko.

— Nie bardzo rozumiem, do czego pan zmierza…

— Proszę się skupić! Niedawno mówił mi pan, ile czasu i wysiłku poświęciliście, by dostarczyć Agencji winnych z grona współziomków. Dlaczego nie zrobić tego do końca?

— Chce pan powiedzieć…

— Oczywiście, panie Cunning — kontradmirał prawie się roześmiał. — Jestem pewien, że Harrington wkurzyła rodzinne kartele handlowe w równym stopniu co nas. Z pana meldunków o jej operacjach wynika, że już spowodowała sporo strat, a dojdzie do tego jeszcze upokorzenie, że dali się złapać. Sądzę, że spora część z nich miałaby ochotę na rewanż równą naszej. Nie sądzi pan?

— Sądzę. — Cunning uśmiechnął się powoli. — Ale czy nie wydaje się panu, że już wykorzystali wszystkie sposoby wywarcia presji na rząd i Admiralicję?

— Całkiem możliwe, tylko że mam na myśli coś bardziej bezpośredniego. — Kontradmirał uśmiechnął się paskudnie. — Zapoznałem się dokładnie z jej dossier, gdy dowiedziałem się o zmianie tutejszej sytuacji. Niestety, nie jest tak kompletne, jak bym sobie życzył, ale zawiera sporo potencjalnie użytecznych informacji. Na przykład: wie pan, że oboje jej rodzice są lekarzami?… Nie? Są, i są także głównymi prywatnymi udziałowcami w Duvalier Medical Associates założonej na Sphinxie. Doskonała firma ze świetną reputacją wśród neurochirurgów i chirurgów genetycznych. Co ciekawsze, tak się składa, że siedemdziesiąt procent akcji tej firmy jest własnością Chisty and Sons, która z kolei w całości należy do Hauptman Cartel. Zawsze wiedziałem, że Hauptman przyda się któregoś dnia, i to zanim jeszcze zaczęliśmy tę operację.

— A czy Hauptman zdaje sobie z tego sprawę?

— Może jeszcze nie. — Oficer uśmiechnął się z rozmarzeniem. — Ale z pewnością możemy zwrócić na to jego uwagę. Naturalnie dyskretnie, tak jak w poprzednich przypadkach, prawda?

— Prawda. — Cunning zastanowił się chwilę. — Kurier do ambasadora Gowana zgodnie z harmonogramem lotów powinien wyruszyć jutro rano.

— Doskonała sugestia, panie Cunning. — Gość uniósł szklankę w toaście. — Za komandor Harrington, oby wkrótce miała dużo spraw do przemyślenia i to osobistej natury.



ROZDZIAŁ XVI

Scotty Tremaine odsunął fotel drugiego pilota od tablicy kontrolnej pinasy i przeciągnął się.

— Wrócę za kilka minut, Ruth — powiedział, wstając i krzywiąc się lekko, bo ścierpł od długiego siedzenia nad przyrządami.

— Nie ma problemu, panie Tremaine — uśmiechnęła się starszy marynarz Ruth Kleinmeuller. — Nie sądzę, by planeta gdzieś sobie poszła do czasu pańskiego powrotu, sir.

— Pewnie nie pójdzie — zgodził się, otwierając drzwi kabiny i przechodząc wąskim korytarzem do stanowiska mechanika pokładowego.

Pinasy wielkością przypominały odrzutowce pasażerskie z epoki przedkosmicznej, toteż na ich pokładach wszędzie było ciasno i wąsko.

— I co? — spytał zwięźle.

— Nic, sir — odparł z niesmakiem operator. — Jeśli chodzi o sensory, to wykazują, że lecimy nad niczym.

— Rozumiem. — Scotty stłumił uśmiech; jego podkomendni nie byli zadowoleni z przerwy w kontrolach celnych, choć pierwotnie nie uśmiechało im się zastępowanie celników.

Przez tych kilka tygodni nauczyli się nowego fachu i cieszyło ich znalezienie każdego podejrzanego ładunku. Systematyczna poprawa stanów kont na Manticore będąca efektem tych działań jedynie wzmagała radość. Odsunięcie od coraz rzadszych znalezisk kontrabandy traktowali jako marnowanie czasu.

— Wie pan, sir, że bez dodatkowych jednostek zajmie to kawał czasu — rozległo się z tyłu.

Tremaine odwrócił się i stanął nos w nos z matem Harknessem.

— Wiem, ale jeśli nie ma pan paru pinas pod łóżkiem, to wątpię, żeby ktoś jeszcze został wyznaczony do tego zadania. — Chyba że ma pan inne zdanie, macie Harkness?

— Nie mam, sir.

Chorąży przeszedł długą drogę od czasu pierwszego wykrycia kontrabandy, a Harkness go polubił — nie był ani arogancki jak większość chorążych bojących się ujawnić brak doświadczenia, ani nie unikał odpowiedzialności. A Harkness testował go dokładnie i pod rozmaitymi aspektami, żeby dowiedzieć się, co siedzi w młodym oficerze. Doszedł do wniosku, że znacznie więcej niż mógłby się spodziewać przypadkowy obserwator.

— Tak sobie tylko myślałem, sir… — bąknął po chwili.

— Można wiedzieć o czym?

— Cóż… teraz tylko my, jedna pinasa, monitorujemy powierzchnię planety przez cały czas. Biorąc pod uwagę, jak nisko musimy lecieć, zakończenie operacji zajmie nam ładnych parę dni. A co z pozostałymi jednostkami, sir? Każda codziennie robi co najmniej sześć kursów na powierzchnię lub z powrotem, wymieniając załogi. Tak się zastanawiałem: gdyby za każdym razem lecieli nieco inną trasą? Mają takie same sensory jak my…

— Hmm — Tremaine podrapał się po brodzie. — Fakt, można by tak wytyczyć loty, by pokryły całą półkulę, a wtedy my zajęlibyśmy się drugą stroną planety.

Powoli skinął głową, na co Harkness odpowiedział tym samym.

— To jest jakiś pomysł, macie Harkness. Trzeba go przemyśleć, ale i tak dziękuję.

— Nie ma za co, sir.

Zamyślony Scotty zawrócił w stronę kabiny pilotów, gdzie znajdował się moduł łączności.



* * *


Komandor porucznik Santos weszła do sali odpraw i zatrzymała się za fotelem zajmowanym przez Honor pochłoniętą przeglądaniem danych dotyczących zużycia energii na powierzchni planety. Tak ją to zaabsorbowało, że nie usłyszała dźwięku otwierających się drzwi, za to ocknęła się, gdy obok rozległo się niespodziewane soczyste chrupnięcie. Jej podejrzenie potwierdziło w sekundę później zachwycone mruczenie Nimitza, toteż spojrzała z wyrzutem na Santos. Nimitz w prawej górnej łapie dzierżył selera naciowego i chrupał go z upodobaniem. Jego kły drapieżnika nie były dostosowane do roślinnego pożywienia, ale nadrabiał to entuzjazmem. Treecaty stanowiły ukoronowanie drzewnego łańcucha żywnościowego na Sphinxie, żywiąc się mniejszymi roślinożercami i wszystkożercami, toteż jego drobne, ostre kły zmieniały seler w długie, powłóczyste pasma, które przeżuwał z przyjemnością, opryskując się przy okazji sokiem. Santos uśmiechnęła się przepraszająco, a Honor potrząsnęła głową.

— Wiesz, że seler nie najlepiej na niego działa — powiedziała z lekkim wyrzutem.

— Ale on go tak lubi — zaprotestowała słabo Santos.

— Wiem, że lubi. Tylko że organizm Stinkera nie wytwarza właściwych enzymów, żeby móc wchłonąć ziemską celulozę. Za to skutecznie wypełnia mu żołądek i potem grymasi przy obiedzie.

Nimitz przestał żuć. Co prawda jego aparat głosowy był całkowicie niezdolny do wydawania dźwięków zbliżonych do ludzkiej mowy, za to rozumiał zaskakująco wiele słów, ten zaś konkretny tekst słyszał w wykonaniu swojego człowieka tyle razy, że doskonale wiedział, o co chodzi. Teraz spojrzał z urazą na Honor, machnął wymownie ogonem i wspinając się na tylne łapy, potarł łeb o ramię Santos, jednoznacznie okazując, co myśli o tym wszystkim. Pierwszy mechanik była jego ulubionym oficerem w załodze krążownika — być może dlatego, że ostatnio zawsze miała gdzieś pod ręką kawałek selera. Santos pogłaskała go i uśmiechnęła się.

— Powinnam się już do tego przyzwyczaić — westchnęła Honor. — Stinker zawsze znajdzie kogoś, kto będzie go dokarmiał tym przysmakiem.

— Bo jemu trudno odmówić. — Dominica podrapała Nimitza pod brodą i usiadła na najbliższym wolnym miejscu.

Honor mimo woli uśmiechnęła się — zdawała sobie sprawę z własnej słabości: zawsze okazywała się naiwniakiem wobec ludzi lubiących treecaty i okazujących to.

— O co chodzi, skipper? — spytała Santos po chwili.

— O dane dostarczane przez Barneya. — Honor postukała w ekran. — Te obliczenia dotyczące prawdopodobnego zużycia energii wydają mi się bardzo mgliste.

— Bo trudno jest coś takiego obliczyć, nie mając konkretnych informacji, do czego zostaje użyta energia. — Santos zmarszczyła brwi i przeczesała włosy dłonią. — Jego ludzie musieli znaczną część danych brać z sufitu, a to musi mieć wpływ na dokładność obliczeń. W miarę dokładne dane mogą mieć tylko odnośnie zewnętrznego oświetlenia, łączności i wymienników ciepła, do reszty potrzebowaliby specyfikacji sprzętu używanego w każdej z enklaw. Nawet taki drobiazg jak liczba ludzi zapominających zgasić światło przed wyjściem z pokoju może zmienić ostateczny wynik i to o parę procent.

— Hmm — Honor potarła czubek nosa i odchyliła się na oparcie fotela, nasłuchując odgłosów selerowej uczty. — A co z miernikami?

— Zostały nam jeszcze trzy… nie, cztery do założenia. Przepraszam, że tak długo to trwa, ale kutry…

Honor uciszyła ją gestem i niespodziewanie uśmiechnęła się.

— Nie ma za co przepraszać i tak nam dobrze poszło, zwłaszcza że staraliśmy się, żeby nikt nie zauważył, co robimy — oceniła, po czym spojrzała raz jeszcze na ekran i wzruszyła ramionami. — Sprawdzimy, czy nie da się tego ugryźć z innej strony… I nacisnęła guzik intercomu.

— Oficer wachtowy — rozległ się w głośniku głos porucznika Webstera.

— Mówi kapitan, poruczniku Webster. Czy pierwszy oficer jest na mostku?

— Nie, ma’am. Sądzę, że jest przy wyrzutni rakiet numer dwa. Pojawiły się jakieś problemy z przesyłaniem pocisków z magazynu, ma’am.

— Rozumiem. Proszę go wywołać i spytać, czy mógłby zjawić się w sali odpraw, jeśli naturalnie jest wolny. I proszę poprosić porucznika Cardonesa, by także tu przyszedł.

— Tak jest, ma’am — przez chwilę w głośniku panowała cisza, a potem Webster dodał: — Obaj są już w drodze, ma’am.

— Dziękuję, Samuelu. — Honor wyłączyła intercom i dodała, spoglądając na Santos: — Jeżeli Barney nie jest w stanie dostarczyć nam dokładniejszych wyliczeń, spróbujemy wykorzystać metodę „z sufitu”.

— Jak?

— Przyszło mi do głowy… — zaczęła Honor i urwała, gdyż w otwierających się drzwiach stanął Cardones.

Porucznik zasalutował i spojrzał na nią z pewną nieśmiałością.

— Chciała pani mnie widzieć, ma’am?

— Owszem. Usiądź i posłuchaj: mam pewien problem i by go rozwiązać, potrzebuję pomocy twojej i pierwszego.

— Problem, ma’am? — spytał znacznie ostrożniej.

— To nie ma nic wspólnego z twoim działem — uspokoiła go z uśmiechem. — Chodzi…

Ponownie przerwało jej otwarcie drzwi. Tym razem wszedł McKeon w pobrudzonym smarem kombinezonie naciągniętym na mundur. Była to jedyna rzecz, jaką Honor bez zastrzeżeń aprobowała u swojego zastępcy — nigdy nie bronił się przed ubrudzeniem sobie rąk, jeśli coś trzeba było naprawić.

— Posłała pani po mnie, ma’am? — spytał znacznie bardziej oficjalnie niż Cardones.

Skinęła głową, czując jak rysy tężeją jej w równie formalną maskę, i wskazała mu miejsce naprzeciwko Santos.

— Posłałam — potwierdziła, gdy usiadł, i ponownie spróbowała go wciągnąć w rozmowę. — Jak sytuacja przy drugiej wyrzutni?

— W porządku, ma’am. To był drobiazg i sądzę, że już jest po kłopocie — odparł rzeczowo.

Stłumiła westchnienie. Dochodzące z boku odgłosy obżarstwa umilkły nagle, by po chwili rozbrzmieć w znacznie bardziej stłumionej postaci.

— Cóż, jak powiedziałam, mamy pewien problem — oznajmiła. — Próbujemy znaleźć źródła nieuzasadnionych poborów energii, ale brak nam wiarygodnych informacji dotyczących zużycia energii, by móc je wyłapać.

McKeon skinął potakująco głową, obserwując ją uważnym, lecz obojętnym wzrokiem.

— Chcę, żeby pan wraz z Rafem zajął się tym, panie McKeon. Proszę porównać dane z mierników, które umieściliśmy na kolektorach słonecznych, z szacunkowymi obliczeniami majora Isvariana. Chodzi mi o całkowite zużycie prądu przez kilka dni z rzędu w każdej z enklaw. Mając takie średnie zużycie, będziemy mogli sprawdzić, jak ma się ono do teoretycznych obliczeń.

Cardones spojrzał na McKeona, jakby czekał, że tamten o coś zapyta, a gdy to nie nastąpiło, odchrząknął i spytał:

— Przepraszam, ma’am, ale co nam to da?

— Może niewiele, ale przekonamy się, jak blisko prawdy był Barney. Jeśli jego obliczenia będą zbliżone do uzyskanych przez nas odczytów albo w każdym przypadku różniły się w podobny procentowo sposób, będziemy wiedzieli, że obliczenia są właściwe, i ustalimy, jaki powinien być poziom zużycia w poszczególnych enklawach. Jeżeli okaże się, że odchylenia wystąpiły w jednym lub w dwóch przypadkach, będziemy wiedzieli, że tym enklawom należy przyjrzeć się bliżej.

Cardones ucieszony skinął głową, a McKeon w milczeniu i spokojnie słuchał.

— Chcę również, byście sprawdzili zużycie energii w różnych godzinach i wyrobili sobie opinię, jak ono wygląda. Interesuje mnie, czy znajdziecie odbiegający od normy, wyższy pobór energii w dziwnych porach, na przykład w czasie planetarnej nocy. Porównajcie też zużycie różnych enklaw, biorąc pod uwagę pory dnia i nocy: jeśli w którejś zużycie maleje w mniejszym stopniu niż w innych, to chcę o tym wiedzieć. Z tego, co powiedzieli mi ludzie majora Isvariana, urządzenia w laboratorium nie mogą zostać wyłączone w trakcie produkcji, gdyż spowoduje to utratę surowca bez osiągnięcia końcowego rezultatu. Jeśli więc w którejś enklawie wysoki poziom zużycia energii będzie się utrzymywał, podczas gdy wszędzie w okolicy spadnie w znaczący sposób, otrzymamy wskazówkę, gdzie szukać laboratorium.-Cardones przytaknął ponownie, tym razem z błyskiem zainteresowania w oczach w przeciwieństwie — jak Honor zauważyła — do McKeona.

— Zaraz się za to weźmiemy, ma’am — zauważył po chwili milczenia McKeon. — Jeszcze coś, pani kapitan?

— Nie — powiedziała cicho Honor.

McKeon wstał, dał znak Cardonesowi, obaj skłonili się lekko i wyszli. Honor odczekała, aż drzwi się zamkną, i westchnęła.

— Skipper? — głos Santos był dziwnie miękki i cichy. Honor zarumieniła się — zapomniała o jej obecności i miała ochotę wyzwać samą siebie za zdradzenie zatroskania osobą McKeona przed podlegającym mu oficerem. Gdy odwróciła się do pierwszego mechanika, jej twarz nie zdradzała już niczego.

— Słucham, Dominico?

— Chciałabym… — Santos urwała, wpatrując się w swoje dłonie spoczywające na blacie stołu, i nagle wyprostowała pochylone dotąd lekko ramiona. — Chodzi o pierwszego, ma’am. Nie…

— Komandor porucznik McKeon nie jest twoim problemem — przerwała jej cicho Honor.

— Wiem, ma’am, ale… — Santos wzięła głęboki oddech i ciągnęła, ignorując wyraźny sygnał, by tego nie robiła. — Wiem, że on panią obchodzi, podobnie jak my wszyscy, choć… nie byliśmy u szczytu formy, gdy się tu znaleźliśmy, prawda?

— Skarżyłam się na to? — spytała spokojnie Honor. Santos uniosła głowę i spojrzała jej prosto w oczy.

— Nie, ma’am. Ale pani i tak by się nie skarżyła, prawda? — Ton Santos był równie rzeczowy jak jej wzrok: tak rzeczowy, że Honor odruchowo drgnęła.

Nimitz natychmiast znalazł się na jej kolanach, ściskając końcówkę selera, i uniósł się na tylnych łapach tak, że jedna trzecia ciała wystawała ponad blat. Kolejno przyjrzał się obu kobietom i nie ulegało wątpliwości, że na coś czeka.

— Rzecz w tym, że znam Alistaira McKeona naprawdę długo — dodała Santos. — I może mi pani wierzyć, że jest moim przyjacielem, a jestem następna według starszeństwa na pokładzie, ma’am.

Honor z westchnieniem opadła na oparcie fotela — powinna na dobrą sprawę kazać jej umilknąć, jako że rzeczą, której naprawdę szczerze nienawidziła, było rozmawianie o kimś za jego plecami, zwłaszcza jeśli był to ktoś wyższy stopniem czy starszeństwem od rozmówcy. Tylko że nie bardzo już wiedziała, co począć z McKeonem — próbowała wszystkiego, żeby do niego dotrzeć, żeby znów stał się prawdziwym zastępcą kapitana, a nie skutecznym i obojętnym automatem; wszystko zawiodło. A w głosie Dominici Santos nie było zawiści ani innych uczuć poza troską. A co ważniejsze, miała rację — była trzecim oficerem w łańcuchu dowodzenia HMS Fearless po kapitanie i pierwszym oficerze, toteż miała nie tylko prawo, ale i obowiązek mówić nie pytana o problemach, zwłaszcza jeśli ten problem dotyczył pierwszego oficera.

Widząc jej reakcję, Santos odprężyła się i pogłaskała Nimitza, przestając patrzeć w oczy Honor, co im obu sprawiło ulgę.

— Alistair zazwyczaj jest dobrym oficerem, skipper. Co więcej, jest dobrym człowiekiem. Ale jeśli wybaczy pani szczerość, oczywistym jest, że nie nadajecie na tej samej częstotliwości, i nie sądzę, by powodem było to, że pani nie próbowała. Nigdy nie widziałam go w takim stanie i martwię się o niego.

Honor obserwowała i słuchała wyjątkowo uważnie, ale nie podejrzewała, by Santos chciała zaskarbić sobie jej wdzięczność, czy też wbić nóż w plecy zwierzchnika, gdy ten był nieobecny i nie mógł się bronić.

— I? — spytała, nie chcąc i nie mogąc krytykować McKeona poprzez zgodzenie się ze stanowiskiem rozmówczyni.

— I chciałam, żeby pani wiedziała, że to, co się dzieje, boli również jego. — Santos nadal głaskała Nimitza, koncentrując na nim spojrzenie. — Stara się tego nie okazywać, ale sądzę, że wie o tym, iż nie wywiązuje się z obowiązków względem pani i względem okrętu. Nie potrafię zrozumieć dlaczego, ale nie jest… nie pozwala wciągnąć się w pracę załogi tak, jak miało to miejsce, gdy dowodził kapitan Rath, a przecież kocha tą starą balię tak jak ja. Fearless jest stary, wybebeszyli mu uzbrojenie, ale to wierny okręt. Nie zawiedzie w potrzebie i… Alistair też nie zawiedzie pani wtedy, gdy będzie się to naprawdę liczyło. To… to wszystko, co chciałam powiedzieć.

Uniosła wzrok i widać było, że ma wilgotne oczy, choć starała się nie okazywć wzruszenia.

— Rozumiem, Dominico — powiedziała miękko Honor.

— To dobrze, ma’am. — Santos wstała, odetchnęła głęboko i wyprostowała ramiona. — Chyba lepiej wrócę do tych mierników, ma’am.

Skinęła głową, zrobiła w tył zwrot i wyszła.

Nimitz siadł na kolanach Honor i kończył seler, pozwalając głaskać się po boku. Robiła to długimi, machinalnymi ruchami, analizując to, co właśnie usłyszała. Żeby postąpić tak jak Santos potrzebna była odwaga i autentyczna troska. Sporo ryzykowała. Większość oficerów na jej miejscu dołożyłaby starań, by zdystansować się od pierwszego oficera, który nie może porozumieć się z kapitanem, choćby po to, by niezadowolenie dowódcy nie objęło także ich. Sposób mówienia Santos był równie ważny jak treść jej wypowiedzi — oczywiste było, że martwi się całą sytuacją. i że kieruje nią troska o okręt i o samego McKeona. Bardziej o okręt, ale znamiennym było, że również o pierwszego oficera. Wystawiało mu to dobrą opinię. Nieczęsto można było spotkać kogoś, o kim niższy rangą tak się wyrażał, i to mając najwięcej do zyskania, gdyby dowódca przestał być zadowolony z zachowania obiektu rozmowy. Co więcej: Santos potwierdziła jej własne podejrzenia dotyczące wewnętrznej walki, jaką McKeon toczył sam ze sobą, a której ani ona, ani pierwszy inżynier nie potrafiły tak do końca zrozumieć.

Dominica Santos nie broniłaby oficera, którego nie uznałaby za godnego obrony, niezależnie od tego jak bardzo by go prywatnie lubiła — tego Honor była pewna. A odtwarzając sobie w myślach spotkania z pierwszym oficerem, musiała przyznać, że główny mechanik miała rację. McKeon nie potrafił wyjść jej naprzeciw, ale wykonywał swoje obowiązki. Choć nie dawał się wciągnąć do współpracy, co mogło okazać się groźne w skutkach, bez dwóch zdań robił, co doń należało. Zmuszał się do tego i kosztowało go to wiele, ale wypełniał swoją rolę.

Westchnęła i wstała, przenosząc na ramię Nimitza, który właśnie przeżuwał ostatnie pół centymetra smakołyku. Skończył, położył łeb na jej włosach i zadowolony obserwował, jak oboje kierują się w stronę drzwi.

Honor doszła do jak najbardziej zgodnego z prawdą wniosku, że to, co ją spotkało, nie jest uczciwe — nie powinna się martwić, czy jej zastępca wspiera jej poczynania, kto go broni i dlaczego, czy wreszcie w jaki sposób jego problemy wpłyną na jego pracę. Nic naturalnie z tego nie wynikało, jako że nikt nie twierdził, że świat jest uczciwy, a zgodnie z tradycją Royal Manticoran Navy nie było złych załóg, za to byli źli kapitanowie. Dotyczyło to także oficerów. Niezależnie od wszystkiego, musiała pracować z McKeonem albo zastąpić go kimś innym. Tego ostatniego zaś nie mogła zrobić tylko dlatego, że się nie lubili. A poza tym wiedziała, że Santos miała rację w najważniejszej kwestii — co by nie gryzło McKeona, w potrzebie jej nie zawiedzie.



ROZDZIAŁ XVII

— Proszę, proszę… panie Tremaine, zechciałby pan na to spojrzeć — operator, starszy marynarz Yammata, stuknął w ekran zestawu sensorów.

Scotty posłusznie pochylił się bliżej ekranu, na środku którego widać było niewielką plamkę. Dla niewyszkolonego obserwatora była to tylko plamka, dla niego — cel, którego szukali.

— Jak duży?

— Cóż… — Yammata sprawdził rozdzielczość i po chwili ocenił; — Mają na pewno wytłumienie energetyczne i to dobre, więc trudno powiedzieć, ale promień przesyłowy ma dwieście kilowatów. Sporo energii jak na bandę tubylców.

— Prawda? — mruknął Tremaine. — W rzeczy samej dziwne… Gdzie dokładnie to jest, Hiro?

— Sześćdziesiąt trzy kilometry na południowy zachód od Doliny Muddy Wash, sir. To jest ich stacja zasilająca, a ten słaby sygnał to przekaźnik. Stacja jest na zboczu, ale dość daleko od szczytu, i nie widzę następnej.

— Mhm — Tremaine jeszcze przez parę sekund spoglądał na ekran i przesuwający się na nim krajobraz, jako że lecieli jak na pinasę wyjątkowo nisko, po czym klepnął operatora w ramię. — Dobra robota, Hiro. Dopilnuję, żeby skipper dowiedziała się, kto ich zauważył.

— Dziękuję, sir — wyszczerzył się Yammata.

— Łącz się z krążownikiem, Chris — polecił Tremaine łącznościowcowi z Agencji. — Chyba się ucieszą…



* * *


— Wygląda na to, że miałaś rację — przyznała niezbyt uszczęśliwiona Matsuko Estelle widoczna na ekranie. — Tam faktycznie coś jest, a co by to nie było, z pewnością nie jest legalne. Całe góry Massyback są objęte zakazem zakładania enklaw i ruchu. Płaskowyż Massyback naturalnie także, skoro leży w samym ich sercu.

— Co nie oznacza, że to musi być laboratorium — wtrąciła Honor.

— Naturalnie, że nie! — prychnęła Matsuko. — Powtórz to trzy razy pod rząd bez przekonania, to cię zaproszę na pięciodaniowy obiad do „Cosmo”.

Honor roześmiała się — „Cosmo” było najbardziej ekskluzywną i najdroższą restauracją w Landing.

— Szkoda, że nie jestem dobrą aktorką — westchnęła, poważniejąc. — To oczywiste, że nawet jeśli nie jest to laboratorium, jak prywatnie podejrzewam, z pewnością jest to coś nielegalnego. Teraz powstaje pytanie, co pani ma zamiar z tym zrobić, pani gubernator?

— A jak ci się wydaje? — spytała rzeczowo Matsuko. — Barney Isvarian właśnie kompletuje grupę uderzeniową.

— Potrzebuje pani ludzi? Mogę przysłać Marines…

— Sądzę, że mamy wystarczające siły, tym niemniej dziękuję. Skonsultuję się z Barneyem: jeśli będzie uważał, że mogą się przydać, natychmiast dam ci znać.


Major Barney Isvarian z Sił Policyjnych Agencji Ochrony Tubylców prześliznął się przez sięgające pasa kępy shemaku, próbując ignorować chemiczny smród wydzielany obficie przez ten rodzaj mchu. Jego plamisty kombinezon i pancerz nie były tak dobre jak reaktywny kamuflaż używany przez Korpus, ale wystarczająco zlewały się z monotonnym tłem. Ponad mchem latały przerośnięte insekty zastępujące na Medusie ptaki, których na planecie w ogóle nie było, toteż zwolnił, by nie wzbudzić podejrzeń ewentualnego obserwatora nagłym harmiderem wśród robactwa. Choć istniało niewielkie prawdopodobieństwo, by ktoś obserwował ten rejon, tym niemniej było to możliwe, a Barney nie miał ochoty stać się powodem zaalarmowania przeciwnika na chwilę przed atakiem.

Dotarł do szczytu wzniesienia i znieruchomiał, wyrównując oddech. Po paru sekundach obok znalazł się sierżant Danforth. Podobnie jak Isvarian także był ex-Marine, toteż zajął się składaniem masywnego karabinu plazmowego z wzbudzającą zaufanie wprawą. Rozłożył nóżki liczącej półtora metra broni, zamontował elektroniczną lunetę i załadował ciężki zasilacz, po czym z satysfakcją włączył kciukiem autotest, a gdy po paru sekundach okular lunety rozjarzył się delikatnie, mruknął zadowolony i przyłożył policzek do kolby, oddając się obserwacji położonego w dole celu.

Barney robił to samo przy użyciu elektronicznej lornetki i z niechętnym podziwem zmuszony był przyznać, że zdjęcia lotnicze nie miały prawa pokazać niczego ciekawego. Korpus nie byłby w stanie zamaskować lepiej budynku, który bez dwóch zdań nie pochodził z tej planety. Proste, standardowe prefabrykaty połączono w toporną ale skuteczną całość i wkopano w grunt prawie po dachy, które z kolei pokryto mchem i ziemią, a nawet paroma kępami shemaku. Gotów był się założyć, że wszystkie ściany i dach miały grubą warstwę izolacji energetycznej i cieplnej, by nie zdradzić istnienia obiektu sensorom termicznym czy elektromagnetycznym. Dwa kilometry na wschód znajdowały się wulkaniczne źródła, do których można było spokojnie odprowadzać nadmiar ciepła czy inne zanieczyszczenia i nikt nigdy nie byłby w stanie odróżnić ich od naturalnych efektów aktywności wulkanicznej.

Zmiął w ustach przekleństwo — cała ta cholerna budowla powstała pod nosem Agencji. Fakt, mieli pełne ręce roboty gdzie indziej, ale tego co widział, nie postawiono w jedną noc i jego ludzie powinni zauważyć nielegalną budowę. A nie zauważyli. Ponurą satysfakcję sprawiła mu świadomość, że właśnie mają zamiar naprawić to niedopatrzenie. Nie opuszczając lornetki, wcisnął dwukrotnie przycisk nadawania komunikatora. Zadowolony, jeszcze raz obejrzał starannie cel — cisza, spokój i bezruch. Co oznaczało taką pewność siebie (lub głupotę), na jaką on nie pozwoliłby sobie na ich miejscu. Nawet jeśli uważali kamuflaż i czujniki za doskonałe, powinni wystawić przynajmniej jednego wartownika. Skoro tego nie zrobili, tym lepiej — nie miał zamiaru narzekać, iż przeciwnik dał mu okazję do kompletnego zaskoczenia. Uniósł przymocowany do nadgarstka komunikator i powiedział cicho:

— Ruszajcie!

Pięćdziesiąt kilometrów na południe turbiny sześciu patrolowców Agencji przeszły z jałowych na maksymalne obroty, wypełniając powietrze rykiem. Sześć maszyn uniosło się na antygrawitatorach i pomknęło na północ z pełną prędkością.

Isvarian zignorował narastający za plecami dźwięk, cały czas obserwując cel. Słabe z początku brzęczenie przybierało na sile błyskawicznie, gdyż patrolowce pruły ponad dziewięćset kilometrów na godzinę, i przeszło w ryk, gdy przemknęły nad głowami majora i sierżanta. Nad celem rozdzieliły się sprawnie i zgodnie z planem — dwa zawisły nad dachem, pozostałe rozprysnęły się we wszystkich kierunkach, okrążając go i opadając na ziemię. Turbiny umilkły, a z czterech pojazdów wyskoczyło po ośmiu policjantów i biegiem, zygzakując, ruszyło ku budowli. Osłaniały ich górne wieżyczki strzeleckie — chwilowo jedynie ruchem, nie ogniem, bo nie było do czego strzelać. Atakujący rozwinęli się w tyralierę, poruszając się ostrożnie, lecz szybko — schyleni, z bronią gotową do strzału. Jak dotąd nie było żadnej reakcji i Isvarian zaczął się niepokoić — wkopane po dach czy nie, pomieszczenia raczej nie były dźwiękoszczelne (oznaczałoby to szczyt głupoty, choć nie takie rzeczy w życiu widział). Musieliby być głusi, żeby nie słyszeć ryku sześciu turbin nad głowami. Coś tu nie grało. Unosił właśnie komunikator, by nakazać przerwanie ataku, gdy coś z lewej i nieco z tyłu huknęło.

Odwrócił się, słysząc w komunikatorze pełne bólu wycie, które natychmiast przeszło w charkot i umilkło równocześnie z drugą ostrą eksplozją, która przetoczyła się między wzgórzami. Tym razem dostrzegł obłoczek siwego dymu unoszący się nad mchem, a zaraz potem ciszę przerwał wizg pulserów walących ogniem ciągłym.

Jaskrawe rozbłyski białego ognia przeorały mech w promieniu paru metrów od miejsca, z którego unosiła się smużka dymu, gdy eksplodujące pociski zmieniły roślinność i wszystko w pobliżu w miazgę.

— Przerwać ogień! — warknął, otrząsając się z odrętwienia. — Przerwać ogień, do cholery!

Pulsery kolejno milkły, a gdy ponownie zapanowała cisza, cel był nadal cichy i pozbawiony śladów życia. Grupa szturmowa ponownie „ożyła” — gdy wybuchła za nimi strzelanina, zamarli, teraz zwiększyli tempo, chcąc znaleźć się pod osłoną ścian, zanim komuś jeszcze przyjdzie ochota postrzelać. Barney przeniósł spojrzenie na zrujnowany fragment mchu, z którego unosił się śmierdzący dym shemaku zapalonego pociskami.

— Tu Leader Jeden — warknął, podnosząc komunikator. — Co się tam, do kurwy nędzy, stało. Osłona Dwa?

— Leader Jeden, tu Osłona Trzy — głos był zbyt rzeczowy i nie należał do wywołanego. — Matt nie żyje. Nie wiem, co go trafiło, jakiś pocisk, ale nie wybuchowy. Wywalił mu w klacie dziurę jak moja pięść.

— O, kurwa! — jęknął Isvarian: Matt Howard miał za dwa lata przejść na emeryturę. — Dobra, Osłona Trzy: przeszukajcie teren i dowiedzcie się, co to było, do cholery. I uważaj, nie chcę następnych mar…

Potężna eksplozja poderwała go z ziemi i cisnęła na plecy, odbierając głos. W przelocie zobaczył czerwono-białą kulę wybuchu, w który zmieniła się cała budowla.



* * *


— O jasna cho…! — Tremaine połknął resztę słowa, widząc słup dymu, ognia i ziemi strzelający w niebo z miejsca, w którym było laboratorium.

Jeden z patrolowców koziołkował, odbijając się od ziemi przez prawie pięćdziesiąt metrów, nim zmienił się w mniejszą, samodzielną kulę ognia. Inny, wiszący nad dachem, zniknął w eksplozji laboratorium, drugi, trafiony jakimś odłamkiem w silnik antygrawitacyjny spadł prosto w pożar, którym wstrząsnęła nowa eksplozja. Ostatnia z sześciu maszyn wyleciała z dymu zygzakiem, zupełnie jakby kierował nią pijany pilot, zniżyła lot i zahaczyła o ziemię, tracąc przy tym lewy silnik. Pilot stracił przytomność albo nie był w stanie zapanować nad uszkodzeniem, gdyż maszyna obróciła się i pchnięta odrzutem prawej turbiny przeskoczyła nad grzbietem wzniesienia, po czym i łupnęła o ziemię, aż zadźwięczało. Jednak jakimś cudem nie wybuchła i nie zapaliła się.

— Jest! — Warknął Hiro Yammata. — Namiar 0-6-5! Tremaine oderwał zafascynowany wzrok od chaosu i zniszczenia i w jego spokojnych zwykle oczach rozjarzyła się żądza mordu na widok smukłej maszyny, która z dużą szybkością wyskoczyła spod siatki maskującej i pomknęła, kryjąc się za grzbietem skalnym przed wzrokiem sił osłonowych Isvariana.

— Ruth, ten skurwysyn jest nasz! — warknął Tremaine. W następnej sekundzie pinasa runęła w dół niczym stęskniona za domem skała, gdy Kleinmeuller wyłączyła silnik antygrawitacyjny, a potem opuściła dziób pod ostrym kątem i celując w uciekiniera, dała pełen ciąg obu turbin. Pinasa z wyciem przecinała powietrze, a Scotty spokojnie odbezpieczył uzbrojenie pokładowe. Nigdy w życiu nie strzelał do nikogo, lecz tym razem nie wahał się nawet ułamka sekundy. Nie tracił też czasu na wezwanie do zatrzymania: nie był policjantem, a zachowanie pilota uciekającego zaraz po wybuchu na złamanie karku było jak dla niego wystarczającym dowodem udziału w masowym morderstwie. Gdy tylko uciekinier znalazł się w celowniku, nacisnął przycisk spustu na konsolecie ogniowej.

Pilot uciekającego pojazdu najprawdopodobniej nawet nie wiedział, że jest ścigany — jego maszyna była szybsza od patrolowców Agencji, ale to nie miało znaczenia: żadna jednostka przystosowana wyłącznie do lotów w atmosferze nie była w stanie uciec przed pinasą. Rozległ się brzęczyk i wiązka dwucentymetrowego działka laserowego zmieniła uciekiniera w chmurę bardzo drobnych odłamków, które spadły na spory kawał porośniętego mchem terenu na podobieństwo ognistego deszczu.


Twarz damy Estelle nawet na ekranie była śmiertelnie blada i zszokowana, czemu Honor zupełnie się nie dziwiła. Satysfakcja ze znalezienia laboratorium zmieniła się w pył i popiół w miarę poznawania wysokości strat. Honor mimo zaskoczenia była na siebie wściekła — gdyby uparła się użyć Marines, straty byłyby nieporównywalnie mniejsze. Ale nie obstawała przy tym pomyśle, prawdę mówiąc dlatego, że nie widziała potrzeby. Efektem było pięćdziesięciu pięciu zabitych i sześciu rannych w grupie uderzeniowej (ponad dziewięćdziesiąt procent) i jeden zabity w grupie osłonowej. Razem pięćdziesiąt sześć trupów i sześciu ciężko rannych. Lżej ranni zostali wszyscy ocalali z grupy uderzeniowej. A cała akcja trwała niespełna dwie minuty. Był to niezwykle poważny cios dla nielicznego i zżytego ze sobą zespołu, jaki stanowiła policja Agencji, i Honor niedobrze się robiło na myśl o własnej roli w tej masakrze, choć wynikała ona jedynie z niewiedzy.

— Jestem wstrząśnięta — wykrztusiła w końcu. — Nigdy nie przyszło mi do głowy…

— To nie twoja wina — przerwała jej Matsuko zmęczonym, choć stanowczym głosem. — Moja zresztą też nie. Barneya również, choć sądzę, że minie wiele czasu, nim przyjmie to do wiadomości. Prawda jest brutalnie prosta: mamy w szeregach zdrajcę, który przekazał im ostrzeżenie, bo w żaden inny sposób nie mogli dowiedzieć się o ataku. A wiedzieli.

Honor w milczeniu przytaknęła — pułapka, w jaką wpadł oddział Isvariana, została tak pomyślana, by zabić jak największą liczbę policjantów. Personel laboratorium został ewakuowany na długo przed przybyciem sił Agencji i budynek mógł zostać wysadzony znacznie wcześniej. Zamiast tego zamieniono go w bombę i poczekano, aż grupa naziemna znajdzie się pod murami. A potem popełniono z zimną krwią masowe morderstwo z premedytacją.

— Przynajmniej chorąży Tremaine dostał tych, którzy nacisnęli guzik — dodała z mściwą satysfakcją Matsuko. — Wolałabym co prawda jeńców, ale nie mów mu tego. Zrobił to, co sama zrobiłabym na jego miejscu.

— Ja też. I powtórzę mu, co pani powiedziała. Nie ma sensu rugać go za działanie pod wpływem całkowicie naturalnego odruchu bojowego.

— To dobrze. — Estelle Matsuko przetarła dłońmi twarz, wyprostowała się z widocznym wysiłkiem i przyznała: — Tak prawdę mówiąc, to bardziej martwi mnie to, co przytrafiło się Mattowi Howardowi niż grupie uderzeniowej.

Honor zamrugała zaskoczona tym wyznaniem, Matsuko zaś wstała i przekręciła kamerę tak, by pokazywała stojący obok biurka stolik. Leżała na nim dziwaczna broń przypominająca prymitywną wersję pulsera, tyle że nie miała ani magazynku, ani właściwej kolby. Zakończona była płaskim, poziomym dyskiem z metalu o lekko zakrzywionych końcach umocowanym w poprzek linii lufy.

— Widzisz to? — głos Matsuko dobiegł spoza kadru.

— Widzę. Tylko nie wiem, na co patrzę.

— To broń, z której zabito Matta. Moi ludzie sklasyfikowali ją jako jednostrzałową, odtylcową strzelbę skałkową. Można ją w skrócie nazwać karabinem skałkowym. Opracowanym dokładnie pod kątem cech anatomicznych tubylców zamieszkujących Medusę.

— Co?! — wymknęło się Honor, nim zdążyła ugryźć się w język.

— Też tak zareagowałam — pocieszyła ją ponuro Matsuko, unosząc broń, i zaczęła wyjaśniać, pokazując poszczególne elementy. — To płaskie na końcu to kolba. Jest metalowa, bo tu nie wytrzymałoby zbyt długo żadne drewno, a kształt ma taki dlatego, że tubylcy w zasadzie nie mają ramion. Aby więc pochłonąć siłę odrzutu, strzelec opiera ją o piersi, a kształt rozkłada odrzut na całą klatkę piersiową. Nie to jednak jest w niej najciekawsze. Popatrz…

Opuściła broń na bok i złapała za niewielki występ w osłonie spustu, a potem przekręciła całą osłonę o pół obrotu; od lufy oddzielił się kawałek metalu, odsłaniając zamek.

— To bardzo stary rodzaj zamka, stosowanego w broni palnej używającej luźnego materiału pędnego. Z tym, że w ziemskich karabinach przesuwał się on, jak rozumiem, w poziomie w stosunku do lufy, nie w pionie. Jeden z moich techników jest pasjonatem starej broni i twierdzi, że był to najlepszy sposób, by otrzymać zamek szczelny na gazy prochowe w wypadku broni, do której używano sypkiego prochu. W nazwie ma coś związanego ze śrubą, ale nie bardzo pamiętam, jak ona brzmi, a rzeczywiście jest to długa śruba o gwincie naciętym z dwóch stron, więc by go zamknąć czy otworzyć wystarczy zrobić pół obrotu. Tu wkłada się kulę z ołowiu o średnicy około osiemnastu milimetrów, za nią sypie się proch i całość zamyka… o tak. Potem odciąga się kurek, dzięki czemu otwiera się mała panewka, w którą sypie się proch, ale mniej, i kiedy nadusi się spust…

Kurek w kształcie litery S opadł do przodu na panewkę, pocierając umieszczonym na końcu uchwytu krzesiwem o pokrywę panewki. Ukazała się jasna iskra. Matsuko odłożyła broń na stolik, wróciła do biurka i przestawiła kamerę w normalne położenie. Gdy spojrzała w nią, widać było, że traktuje sprawę poważnie. Czego także dowodziły jej kolejne słowa:

— Tubylcy mogą ją załadować znacznie szybciej, i to trzymając cały czas broń gotową do strzału — mają w końcu trzy ręce… Ten karabin ma większy zasięg i celność niż można by przypuszczać, patrząc na niego. Lufa jest gwintowana, co powoduje, że wybuch czarnego prochu, bo takiego używają, rozpycha wydrążone dno kuli tak, że pasuje do średnicy lufy i wymusza jej ruch wirowy, co bardzo stabilizuje lot po opuszczeniu lufy. To nie pulser, ale ta moja hobbystka twierdzi, że karabin jest celny na dwieście do trzystu metrów, a pojęcia nie mamy, ile ich znajduje się w rękach tubylców.

— Niech to szlag! — Westchnęła odruchowo Honor, mając przed oczyma wizję tysięcy tubylców uzbrojonych w podobną broń palną.

— Dokładnie — zgodziła się ponuro Matsuko. — Jest prosta i toporna, ale tylko dlatego, że ktoś sporo się natrudził, by sprawiała takie wrażenie. Wykonana jest całkiem porządnie i biorąc pod uwagę obecny poziom rozwoju technologicznego tubylców, idealnie dopasowana: prosta, wytrzymała i mieszcząca się, choć z trudem, w granicach ich możliwości produkcyjnych. Natomiast wersja, że wymyślili ją sami i że ich rozwój cywilizacyjny przebiega w takim tempie, jest niemożliwa. Z tego co mówiła ta moja pasjonatka, na Ziemi upłynęło parę wieków między wynalezieniem gładkolufowej hakownicy odpalanej przy użyciu lontu a skonstruowaniem karabinu skałkowego. A ta broń zawiera jeszcze inne, bardziej złożone elementy konstrukcyjne i z tego co wiem, takiego rodzaju karabin nigdy nie był produkowany. Podobno wyłącznie tak zwany „karabin Fergussona” zawierał wszystkie te elementy, czyli gwintowaną lufę, odtylcowe ładowanie i zamek skałkowy. Tylko że on także nigdy nie był masowo produkowany, a więc…

— A więc co najmniej projekt konstrukcyjny tej broni pochodzi spoza planety — dokończyła równie ponuro Honor. — A najprawdopodobniej same karabiny także nie zostały tutaj wyprodukowane.

— Dokładnie tak samo uważam. Jakiś chciwy idiota za jednym zamachem przeskoczył coś z tysiąc pięćset lat standardowych w rozwoju tubylców, dając im z takim właśnie wyprzedzeniem nowoczesne narzędzie, by się nawzajem zabijali. Albo by nas pozabijali… — Gubernator pierwszy raz wyglądała na starą i zmęczoną, a jej dłoń wyraźnie drżała, gdy odgarniała sobie włosy z czoła. — Sprowadzono to ohydztwo, wykorzystując osłabienie sił Agencji, i dano nomadom. Teraz, nawet gdybyśmy winnego czy winnych jutro odkryli i zamknęli, diabła do pudełka nie da się już zagonić. Jeśli tubylcy nie zostali jeszcze przeszkoleni w wytwarzaniu tych karabinów, sami dojdą do tego dość szybko. Jak też i do tego, że można zbudować znacznie cięższą broń opartą na tej samej zasadzie działania. A to oznacza, że jeśli nie chcemy bronić państw-miast w delcie własnymi siłami i całkowicie nowoczesną bronią, musimy nauczyć ich mieszkańców, jak wytwarzać takie karabiny czy później działa, choćby po to, by mogli się sami obronić. Najgorsze zaś w tym wszystkim jest to, że według opinii specjalistów ten, kto zabił Matta, był po szczeliny oddechowe nafaszerowany nową mekohą, którą dotąd znajdowaliśmy po drugiej stronie gór.

— Powstaje pytanie: dlaczego? — powiedziała wolno Honor.

— Nie wiem. Nie przychodzi mi do głowy nic, co znajduje się na tej planecie i jest warte takich wysiłków i pieniędzy — przyznała z westchnieniem Matsuko. — I to właśnie najbardziej mnie w tej całej prawie przeraża.


Cichy dźwięk interkomu był upiornie regularny, a próbujący się połączyć niezwykle cierpliwy, gdyż Andreas Venizelos spał jak zabity i dłuższą chwilę trwało, nim natrętny odgłos zdołał wyrwać go ze snu. Siadł półprzytomny, klnąc na czym świat stoi i przecierając oczy. Gdy dotarło do niego, co tak regularnie hałasuje, ruszył przez pogrążoną w mroku kabinę ku konsolecie łączności. Naturalnie musiał w coś kopnąć po drodze, toteż drugą jej połowę pokonał, skacząc na jednej nodze i klnąc z jeszcze większym entuzjazmem. W końcu opadł na fotel i spojrzał na chronometr — było kwadrans po drugiej, co oznaczało, że spał mniej niż trzy godziny. Przeczesał palcami zwichrzone włosy i włączył fonię, nie uruchamiając obrazu z uwagi na swój całkowicie rozmamłany wygląd. Dla dobra rozmówcy miał nadzieję, że sprawa była naprawdę ważna.

— Tak? — Przy dużej dozie dobrej woli można by uznać, że nie warknął.

— Andy? — spytał ciemny ekran. — Tu Mike Reynaud.

— Słucham, panie kapitanie. — Andy wyprostował się odruchowo, błyskawicznie przy tym przytomniejąc.

— Przykro mi, że musiałem cię obudzić po paru ledwie godzinach snu, ale właśnie z terminalu wyleciała w naszą stronę ciekawostka, o której sądzę, że powinieneś się jak najszybciej dowiedzieć. — Głos Reynauda był napięty i nieco przestraszony, co otrzeźwiło Venizelosa do reszty.

— Jaka ciekawostka, sir?

— Jednostka kurierska Korony z planety Manticore zmierzająca na planetę Medusa. Naturalnie nie kontrolowaliśmy jej, ale miałem okazję obejrzeć listę pasażerów. — Jednostki kurierskie miały absolutne pierwszeństwo i swobodę lotów w całym obszarze przestrzeni kontrolowanej przez Królestwo, ale coś w głosie mówiącego spowodowało, iż Andreas ugryzł się w język i poczekał w milczeniu na ciąg dalszy. — Leci nią Klaus Hauptman we własnej osobie. Nie wiem, jak zdołał się dostać na pokład kuriera Korony. A po tym co stało się z Mondragonem, pomyślałem sobie, sam zresztą wiesz, co sobie pomyślałem…

Umilkł, a Venizelos skinął głową na znak milczącej zgody.

— Wiem, sir. I doceniam to, co pan zrobił. — Andy odetchnął głęboko. — Potrzebuję paru minut, żeby się ubrać… Czy może pan uprzedzić dyżurnego łącznościowca, że zaraz u niego będę? I poprosić o kodowane połączenie z HMS Fearless?

— Naturalnie, Andy — ulga w głosie Reynauda była naprawdę duża.

Venizelos wyłączył interkom i przez długie sekundy wpatrywał się bez ruchu w ciemny ekran, a w głowie kotłowało mu się od natłoku myśli. Cywile, nieważne jak wpływowi, oficjalnie nie mieli prawa znajdować się na pokładach kurierskich jednostek Korony, ale Klaus Hauptman nie był zwykłym cywilem i Venizelos poważnie wątpił, czy ktokolwiek w ciągu ostatnich parunastu lat czegokolwiek mu odmówił. Prawdę mówiąc zresztą, to jak zdołał dostać się do układu Basilisk było zdecydowanie mniej ważne od tego, dlaczego się tu znalazł. Andreas był w stanie znaleźć tylko jeden taki powód, zwłaszcza biorąc pod uwagę, że Hauptman zjawił się w tajemnicy na pokładzie jednostki rządowej, nie zaś jawnie na pokładzie frachtowca czy liniowca pasażerskiego (albo własnego jachtu). Zdenerwowany wstał i sięgnął po spodnie.



ROZDZIAŁ XVIII

— Jezus, Maria, Westerfeldt! Coś ty, do wszystkich diabłów, zrobił?! — Wallace Cunning wyglądał, jakby miał zamiar przeskoczyć biurko i rzucić się do gardła stojącemu po przeciwnej jego stronie mężczyźnie.

Twarz i głos zniekształcała mu wściekłość, a oczy ciskały gromy, ale pułkownik Bryan Westerfeldt nawet nie drgnął.

— Nic nie zrobiłem — powiedział cicho, spokojnie i tak dobitnie, iż jasnym było, że był to spokój pozorny.

— Ktoś, kurwa, zrobił! — warknął Cunning. — Ty skrety…

Nagle zamilkł i gwałtownie zamknął usta, omal nie przygryzając sobie języka. Opanował się z największym wysiłkiem i głęboko oddychał, zmuszając mięśnie do odprężenia, a umysł do myślenia. Całe szczęście, że kontradmirał odleciał, nim wyszło na jaw fiasko operacji dezinformacyjnej. Cała starannie zaplanowana legenda, pracowicie wydrukowana fałszywa księgowość i inne notatki — wszystko, dokładnie wszystko poszło na marne. Gorzej niż na marne — tak Agencja poszłaby fałszywym tropem, teraz, po masakrze prawie sześćdziesięciu swoich ludzi, nie spocznie, póki nie dopadnie tego, kto za to odpowiada. A skoro nie znajdą fałszywego tropu, bo został całkowicie zniszczony, mogą…

— No dobrze — odezwał się prawie spokojnie. — Co się tam wydarzyło i jakim cudem?

— Przekazałem Summervale’owi pierwsze ostrzeżenie dokładnie tak, jak to uzgodniliśmy. — Westerfeldt mówił ostrożnie i z namysłem. — Musieliśmy go ostrzec, bo wiedział, że mamy wtyczki w Agencji. Gdybyśmy tego nie zrobili, w trakcie przesłuchań z zemsty powiedziałby nie tylko to, co wie, ale też czego się domyśla, a wtedy Matsuko i Isvarian mogliby zacząć coś podejrzewać. Każda organizacja mająca takie możliwości próbowałaby ostrzec…

— Wiem, dlaczego podjęliśmy taką decyzję — przerwał mu zimno Cunning. — I wiem też, że nie powinien go pan informować o rzeczywistym terminie policyjnego nalotu. Do cholery, przecież mieli zostać złapani!?

— Właśnie to panu próbuję powiedzieć! — Warknął Westerfeldt. — Ja ich nie ostrzegłem o ataku! Nie wysłałem żadnej wiadomości ani nie rozmawiałem z Summervale’em!

— Co?! — Cunninga wbiło w fotel tak, że aż oparcie się odchyliło. — To skąd wiedział?!

— Mogę tylko przypuszczać. Otóż Summervale był przekonany, że odpowiada za bezpieczeństwo produkcji i laboratorium, więc sądzę, że miał własne źródło lub źródła informacji niezależne od naszych. W najgorszym razie mogła to być na przykład wysunięta sieć posterunków, które ostrzegły go wystarczająco wcześnie. W każdym razie ja nie mam z tym nic wspólnego.

— To po jaką cholerę wysadził laboratorium? — w głosie Cunninga pobrzmiewały już tylko ślady gniewu. — Przecież nigdy nie kazaliśmy mu tego robić!

— To akurat może być moja wina — przyznał niechętnie Westerfeldt. — W czasie ostatniej rozmowy spytał mnie, co zrobić ze sprzętem w przypadku ewakuacji. Powiedziałem mu, że jeśli będzie miał czas, to zabrać, a jeśli nie, urządzenia zawsze można zastąpić… Do diabła, skąd miałem wiedzieć, że ten facet to maniak?! Każdy normalny wziąłby nogi za pas i miał wszystko gdzieś. Zwerbowali go ludzie Gowana na Manticore i przysłali bez żadnych informacji. Jeżeli wiedzieli, co to za szaleniec, nie powinni w ogóle z nim gadać, obojętnie jak dobre politycznie czy szkodliwe nie byłyby jego referencje.

— No dobrze, już dobrze — konsul machnął ręką już bez gniewu i przygryzł wargę. — Nie zmienimy tego, co się stało, a przynajmniej zabili go za nas policjanci. Natomiast pozostaje druga sprawa: dlaczego pozwoliłeś pan, żeby w okolicy laboratorium pałętali się naćpani tubylcy z karabinami?

— Przysięgam na wszystko, na co pan chce, że nie miałem o tym pojęcia. Co więcej: z tego co wiem, wszystkie dostarczone przez nas karabiny są nadal w skrzyniach leżących w jaskiniach szamana. Od razu po wybuchu kazałem je przeliczyć i jak dotąd nie brakuje ani sztuki, choć jeszcze nie skończono sprawdzać. To nie musiał być nasz karabin!

— O, kurwa! — Jęknął Cunning, łapiąc się oburącz za włosy.

— Musieli zacząć je robić sami. — Westerfeldt uspokoił się wyraźnie. — Szaman musiał część rozdać, bo jak mieli inaczej nauczyć się z niej strzelać. Zebrał ją potem, ale któryś okazał się bardziej zmyślny i zaczął na własną rękę kombinować. Wymyśliliśmy broń, którą mogliby zbudować, mając wzór. Tylko nikomu nie przyszło jakoś do głowy, że potrafią samodzielnie produkować proch i tak szybko rozpocząć produkcję broni.

— Pięknie, kurwa, pięknie! — Cunning zacisnął oczy, otworzył je jednak czym prędzej i spojrzał nieżyczliwie na oficera. — Nawet jeśli nie pan rozkazał zniszczyć laboratorium, to i tak jest pan odpowiedzialny za przebieg akcji w terenie. Mówiąc prościej: to pański bajzel i pan go posprząta!

— Tylko jak? — Westerfeldt zrobił krok w stronę biurka.

— Nie mam pojęcia — przyznał Cunning i nagle go olśniło. — Agencja wie, że to operacja jakiejś grupy spoza planety, ale nie wie, że to my. A ten maniak nie wysadził przekaźników energetycznych?… To dobrze. Mogą więc wyśledzić, skąd laboratorium czerpało energię, a to doprowadzi ich do wniosku, że to „rodzinny interes” kogoś z Królestwa. Czyli do tego, do czego zawsze chcieliśmy, żeby ich doprowadziły ślady, prawda?

Oficer przytaknął w milczeniu, a Cunning zamyślił się głęboko. Teoretycznie rzecz biorąc, powinien o wszystkim zameldować, tyle że jeśli tak zrobi, „góra” najprawdopodobniej odwoła całą operację. Co oznacza, że jeśli nie zdoła zwalić wszystkiego na Westerfeldta, wywiad floty ukrzyżuje jego. Z drugiej strony, przeciwnik nadal nie dysponował choćby poszlakami łączącymi Haven z masakrą. No i dobrze — skoro Harrington i Matsuko nie wiedziały, że to sprawka Haven, jedyną rzeczą, o której wiedziały, a która mogła mu zaszkodzić, były te zasrane karabiny, bo żadna z nich nie zignoruje potencjalnego zagrożenia, jakie stanowią. Oznaczało to, że spróbują zaplanować przeciwdziałania, ale skoro nie znały skali operacji i tak nie zdołają jej powstrzymać.

Zgrzytnął zębami, świadom, że czepia się pobożnych życzeń niczym tonący brzytwy, ale nic innego mu nie pozostało — jeśli zamelduje o aktualnym rozwoju wydarzeń i operacja zostanie odwołana, to razem z nim. Znajdzie się na Haven i wyląduje w którymś z zespołów mieszkalnych wraz z resztą dolistowskiego śmiecia jako przykład dla innych. Jedynym, co mu pozostanie, będzie wstyd i Dola, a wszyscy wokół będą się z niego śmiać. Pochodził z rodziny legislatorów, i to arystokratycznej, więc byłby to dla niego los gorszy od śmierci. Skoro za wszelką cenę chciał go uniknąć, pozostało mu tylko jedno…

Zmusił się do dalszego wysiłku intelektualnego — jeśli ostrzeże, jak wygląda sytuacja, będzie skończony, jeśli tego nie zrobi — operacja zostanie przeprowadzona zgodnie z planem. A wtedy istnieją dwie możliwości — albo się nie uda i wówczas też będzie skończony, albo się uda i przetrwa; jego rodzina miała sporo dłużników, toteż nikt mu nic nie zrobi, ba: może nawet go pochwalą za żelazne nerwy i upór w doprowadzeniu operacji do szczęśliwego końca pomimo niesprzyjających okoliczności.

Była to co prawda tylko jedna szansa na trzy, ale trzydzieści trzy procent stanowiło bez porównania więcej niż zero, a w dodatku był to jedyny sposób, by przetrwać.

— Dobrze, pułkowniku — oświadczył spokojnie. — Zrobi pan tak. Po pierwsze, skontaktuje się pan z naszymi agentami w NPA; jeśli Harrington nie znalazła jeszcze naszego przyłącza w kolektorze Matsuko, niech ktoś jej delikatnie zasugeruje jego istnienie. Ma pan też obserwować uważnie jej poczynania i dać mi znać natychmiast, jak tylko Marines pojawią się na powierzchni albo zaczną fortyfikować enklawy. Zaraz potem uda się pan do bazy i przypilnuje szamana przez najbliższe trzy tygodnie. Trzy tygodnie ciszy, spokoju i nieróbstwa. Jasne? Jeśli Young do tej pory nie wróci, zaczniemy bez niego. Zrozumiał pan?

Westerfeldt przekrzywił głowę i zmrużył podejrzliwie oczy — Cunning odpowiedział mu twardym spojrzeniem. Prawie słyszał, jak w umyśle oficera obracają się trybiki, gdy analizował jego postępowanie i tok myślowy. W pewnym momencie Westerfeldt skinął lekko głową, dochodząc najwyraźniej do jedynego logicznego wniosku — jeśli Cunning przetrwa, to on także, jeśli nie, obaj wylądują na Doli.

— Tak jest, panie konsulu — odparł rzeczowo. — Zrozumiałem. Wszystko zrozumiałem. Skłonił się na pożegnanie i wyszedł.



* * *


— Pański bilet — silesiański kupiec podał z uśmiechem niewielki plastikowy kwadracik stojącemu przed nim mężczyźnie.

Jego firma oferowała niewielką ilość kabin pasażerskich na pokładach swych frachtowców, ale to był pierwszy pasażer, jakiego faktor miał od początku pobytu na planecie.

— Dziękuję — odparł uprzejmie mężczyzna nie przypominający z wyglądu Denvera Summervile’a (i posiadający dokumenty na zupełnie inne nazwisko).

Wsunął bilet do kieszeni, wstał, skłonił się uprzejmie i wyszedł.

Przed budynkiem zatrzymał się na chwilę, spoglądając na konsulat Haven, i uśmiechnął się złośliwie. Fragmenty układanki zaczęły stanowić zrozumiałą całość, gdy dowiedział się od jednego z tubylców, że ten widział „szefa” chyłkiem wymykającego się z enklawy należącej do Ludowej Republiki Haven. Był to ostatni brakujący element, by zrozumieć, że laboratorium wraz z personelem zostało spisane na straty i wystawione przez rzeczywistych mocodawców. Stosunkowo łatwo też było się domyślić dlaczego.

Kusiło go, żeby wykorzystać jakoś tą informację, ale po namyśle zdecydował, że to nie ma sensu. W końcu był wolny i bogaty dzięki własnej pomysłowości i przekonaniu pilota, żeby pobawił się w sapera. Prawdopodobnym zaś było, że to co planuje Haven, jeszcze bardziej niż laboratorium zaszkodzi Królewskiej Marynarce i Agencji, co mu jak najbardziej odpowiadało. Może wtedy daruje „szefowi”. Jeśli natomiast się nie uda, zwierzchnicy „szefa” wymierzą karę, oszczędzając mu roboty. Uśmiechnął się z zadowoleniem, odwrócił i skierował ku czekającemu promowi.



* * *


— Przykro mi, sir, ale robimy, co możemy, tak szybko, jak jesteśmy w stanie — wyjaśnił Rafael Cardones. — Przekaźniki były nieczynne, gdy się za nie zabraliśmy, a ostatni jest wielokierunkowym odbiornikiem, musimy więc sprawdzić wszystkie możliwe miejsca, z których mogła do niego docierać energia. Obawiam się, że to trochę potrwa, sir.

— Rozumiem — McKeon skinął głową i poklepał go zamyślony po ramieniu. — Wiem, że robisz, co możesz, Rafę, Daj mi znać, jak tylko coś znajdziesz.

— Aye, aye, sir.

Cardones wrócił do konsolety, a McKeon na kapitański fotel, spoglądając przy okazji na zamknięte drzwi sali odpraw. Katastrofa, w jaką zmienił się rajd na laboratorium, wstrząsnęła nim podobnie jak wszystkimi; nad okrętem unosiło się widmo depresji. Wiedział, że kapitan niesłusznie obwiniała siebie za masakrę, nie była winna niczemu, podobnie jak nikt z załogi, ale wszyscy tak się czuli, co było tym boleśniejsze, że przedtem odczuwali dumę z własnych osiągnięć.

Na szczęście pod tym poczuciem winy i depresją kryło się coś jeszcze — złość. A raczej nienawiść do ludzi, którzy z premedytacją zamordowali ponad pół setki policjantów. Sam czuł tę nienawiść i chęć wyrównania rachunków. Pierwszy raz odkąd Honor Harrington objęła dowództwo, Alistair McKeon naprawdę stanowił jedność z okrętem i całą załogą. Nienawiść była skutecznym lekarstwem na prywatne zmartwienia i żale.

Dalsze rozmyślania przerwał mu brzęczyk na stanowisku łączności oznaczający nadejście wiadomości lub nawiązanie łączności z kimś wywołującym krążownik. Z braku lepszego zajęcia obserwował Webstera i nagle zaczął to robić z prawdziwym zainteresowaniem — Webster bowiem niespodziewanie zesztywniał, po czym ocknął się i pochylił na prawą stronę pulpitu, gdzie umieszczone były klawiatury deszyfratorów. Coś w sposobie, w jaki to zrobił, zaalarmowało McKeona. Wstał i podszedł do konsolety łączności — stanął obok Webstera, gdy ten załadował elektrokartę do slotu i nagrał na nią rozszyfrowaną wiadomość. Porucznik obrócił się z fotelem i zaczął wstawać, gdy go zobaczył.

— Co jest, Webster? — zapytał cicho McKeon zaalarmowany przez ściągnięte rysy i pobladłą twarz podwładnego.

— Wiadomość o pierwszym stopniu ważności, sir. Od porucznika Venizelosa ze stacji kontroli lotów… — Webster urwał i podał mu elektrokartę.

Twarz McKeona ściągnęła się w podobną jak jego maska, gdy przeczytał krótką a treściwą wiadomość. Następnie uniósł głowę i spojrzał prosto w oczy porucznikowi.

— Nikt nie ma prawa się o tym dowiedzieć, dopóki kapitan lub ja nie zdecydujemy inaczej, Webster — powiedział jeszcze ciszej niż poprzednio. — Jasne?

— Tak jest, sir — odparł równie cicho Webster. McKeon potwierdził ruchem głowy i skierował się ku drzwiom do sali odpraw.

— Proszę przejąć wachtę, panie Webster — rzucił przez ramię i nacisnął przycisk otwierający drzwi, a gdy te się otworzyły, wyszedł.



* * *


Honor skończyła czytać i delikatnie odłożyła elektrokartę na stół. Twarz miała bladą, lecz spokojną — tylko jej oczy świadczyły o tym, jak ją poruszyła ta informacja. McKeon dostrzegł to, gdy uniosła głowę, i poruszył się niespokojnie.

— Ano tak… — mruknęła, spoglądając na chronometr: — Wiadomość dotarła tu po dziesięciu godzinach, a więc jednostka kurierska dotrze w ciągu najbliższych dwudziestu.

— Tak, ma’am. Przylatuje, żeby się z panią osobiście zobaczyć — powiedział miękko McKeon.

— Skąd ta pewność, panie McKeon?

— Bo nie ma żadnego innego logicznego wytłumaczenia jego obecności na pokładzie kuriera Korony, ma’am. To dowód jego politycznych koneksji i wyraźne określenie intencji. Gdyby miał zamiar sprawdzić swoich faktorów, przybyłby na pokładzie któregoś ze swoich statków. Do pani gubernator także nie przybywa, bo musiał już wykorzystać wszystkie polityczne wpływy i doskonale wie, że skoro nie zmusił hrabiny Marisy, by cokolwiek zrobiła, to damy Estelle na pewno do tego nie nakłoni. Tak więc pozostaje tylko pani, ma’am.

Honor powoli przytaknęła — wywód McKeona nie był bez zarzutu, ale ogólnie rzecz biorąc, miał rację. A wniosek na pewno wyciągnął słuszny. Co więcej, widać było w jego oczach autentyczną troskę i to nie o siebie. O okręt i być może trochę o kapitana.

— Zgoda, choć może się pan mylić — przyznała. — Nie sądzę, żeby tak było, a poza tym w niczym nie zmienia to naszych celów i obowiązków, prawda, panie McKeon?

— Tak, ma’am. Prawda.

— Doskonale. — Rozejrzała się niewidzącym wzrokiem po sali, próbując zebrać myśli. — Proszę wraz z Cardonesem i Tremainem skoncentrować się na odnalezieniu źródła zasilania tego laboratorium. W międzyczasie porozmawiam z damą Estelle i uprzedzę, kto do nas leci.

— Tak jest, ma’am.

— Doskonale — potarła skroń, czując napięcie Nimitza siedzącego na oparciu fotela.

Sądziła, że okazuje jedynie opanowanie i rzeczowość, jak przystało na kapitana mającego obowiązki do spełnienia, i że nie widać po niej, jak uczucie niezwykle podobne do strachu ściska jej żołądek i wypełnia niepewnością umysł. Pierwszy raz w karierze poczucie odpowiedzialności nie wystarczyło, by się uspokoić.

— Doskonale — powtórzyła, opuszczając dłoń. Przez moment przyglądała się swoim palcom, nim zwróciła się ponownie do McKeona. Pierwszy raz od dnia jej wejścia na pokład dostrzegł, jak bardzo ciągle jest młoda, i dotarło doń, że ona także posiada słabe punkty i można ją zranić do żywego. Zdusił w sobie odruchową niechęć i sam się zdziwił tym, co poczuł.

— Zajmiemy się tym, ma’am — usłyszał własny głos i dostrzegł w jej oczach zaskoczenie.

Chciał powiedzieć coś jeszcze, ale to już przekroczyło jego możliwości.

— Dziękuję, pierwszy. — Honor wzięła głęboki oddech i McKeon dostrzegł, jak zmienia się jej twarz: wróciła pani kapitan, przesłaniając dziewczynę, którą przez moment widział. — W międzyczasie poproszę panią gubernator, by skierowała tu Barneya. Chcę razem z nim i Papadapolousem przedyskutować konsekwencje posiadania przez tubylców broni palnej.

— Tak, ma’am. — Słysząc zwykły rzeczowy głos, McKeon stanął na baczność, skłonił się i odwrócił na pięcie.

Drzwi zamknęły się za nim z cichym sykiem.



* * *


— Jest! Widzi pan, panie poruczniku?

Policjant z Agencji odsunął się od elektronicznej lunety zamontowanej w obrotowym uchwycie na szczycie wieży przekaźnikowej nad kraterem będącym jeszcze niedawno nielegalnym laboratorium. Wiele godzin minęło, zanim zaczęli namierzać źródło energii, gdyż przekaźnik był wielokierunkowy i nie posiadał anteny satelitarnej, czyli nie odbierał energii bezpośrednio z przestrzeni. Nie mieli pojęcia, gdzie jest następny (a raczej wcześniejszy) przekaźnik, musieli więc wizualnie sprawdzić wszystkie możliwe punkty w terenie. Tremaine spojrzał przez okular i humor natychmiast mu się poprawił — dostrzegł znajomy, paraboliczny kształt anteny satelitarnej usytuowanej na zboczu znacznie wyższego wzniesienia odległego o prawie dwadzieścia kilometrów. To, że pomalowano ją jak okoliczne skały, nie zmieniało faktu, że miała zbyt regularny kształt, by powstać w wyniku naturalnych procesów.

— Myślę, że masz rację, Chris. — Tremaine spojrzał na pierścień namiarowy lunety i uniósł komunikator. — Hiro?

— Jestem, sir — rozległ się głos Yammaty znajdującego się w pinasie unoszącej się nad ich głowami.

— Myślę, że Rogers znalazł antenę, choć jest naprawdę dobrze zamaskowana. Przyjrzyj się łańcuchowi na północ od tego przekaźnika w namiarze 0-1-8.

— Sekundę, sir… — Pinasa lekko zmieniła położenie i prawie natychmiast Yammata odezwał się ponownie. — Proszę powiedzieć Chrisowi, że ma doskonały wzrok. To antena, sir.

— Doskonale. — Scotty uśmiechnął się zadowolony. — Zaraz mu przekażę. Powiedz Ruth, żeby nas stąd zabrała, to poszukamy w przestrzeni kolektora.

— Aye, aye, sir.



* * *


— Major Papadapolous, ma’am — oznajmił McKeon i odsunął się, robiąc przejście.

Do sali odpraw wmaszerował kapitan w uniformie Royal Manticoran Marine Corps. Ponieważ na okręcie wojennym (i to niezależnie od wielkości) może być tylko jeden kapitan, by w bitewnym zamieszaniu nie było wątpliwości, kto i do kogo się zwraca, co w sytuacji krytycznej mogłoby mieć fatalne skutki, Papadapolous otrzymał funkcyjny awans na majora. Zresztą, pomimo dystynkcji kapitana wyglądał na majora i to takiego, który właśnie zszedł z plakatu rekrutacyjnego. Dla odmiany Barney Isvarian mający rzeczywisty stopień majora, tyle że w siłach policyjnych Agencji, wyglądał jak żywe zaprzeczenie oficera. Od dokładnie dwudziestu dziewięciu godzin nie spał, próbując dopaść odpowiedzialnych za śmierć i ciężkie rany sześćdziesięciu jeden jego przyjaciół. Honor była też prawie pewna, że w tym czasie nie zmienił ubrania.

Papadapolous spojrzał na niego i strzelił obcasami, ale z poważną wątpliwością w oczach. Miał śniadą skórę, jasne włosy i bystre oczy, a poruszał się z gracją na granicy wyzywającego stylu bycia. Widać było także, że jest u szczytu formy dzięki ciągłym treningom fizycznym, jakich Korpus wymagał od wszystkich żołnierzy liniowych niezależnie od stopnia. Był prawdopodobnie równie niebezpieczny co kodiak max (zgodnie z napisem na plakacie, który wywoływał zawsze ironiczne komentarze). Obok Isvariana wyglądał jednak na nieopierzonego.

— Chciała się pani ze mną widzieć, ma’am?

— Chciałam. Proszę spocząć, majorze. — Oficer siadł we wskazanym fotelu i czekał, przenosząc wzrok z kapitana na policjanta. — Czytał pan raport, który panu wysłałam?… To dobrze. Poprosiłam majora Isvariana, by się zjawił i udzielił panu wszelkich dodatkowych informacji, jakie mogą okazać się niezbędne.

— Niezbędne do czego, ma’am?

— Do stworzenia planu akcji na wypadek zaatakowania enklaw przez tubylców uzbrojonych w takie właśnie karabiny.

— Och… — Papadapolous zmarszczył brwi, po czym wzruszył ramionami. — Zaraz się tym zajmę, ma’am, ale doprawdy nie sądzę, żebym miał jakieś problemy.

I uśmiechnął się promiennie.

Uśmiech zwiądł bardzo szybko pod pozbawionym wyrazu spojrzeniem Honor, toteż spojrzał kątem oka na Isvariana. I zesztywniał, ten bowiem niczego nie ukrywał — spoglądał nań prawie z pogardą, co majorowi zupełnie się nie podobało, więc przeniósł z powrotem spojrzenie na Honor.

— Obawiam się, że nie całkiem podzielam pańską pewność siebie, majorze — oznajmiła spokojnie, nim zdążył coś powiedzieć. — Myślę, że zagrożenie jest znacznie poważniejsze, niż pan sądzi.

— Ma’am, obecnie na pokładzie mam dziewięćdziesięciu trzech ludzi. Dla pełnego plutonu, czyli trzydziestu pięciu, mam zbroje, dla wszystkich pozostałych klasyczne, nie zasilane oporządzenie kuloodporne. Jesteśmy w stanie zniszczyć każdą bandę stiitów ze skałkowymi strzelbami w każdej chwili i gdziekolwiek — wyjaśnił zwięźle i jakby po namyśle dodał: — ma’am.

— Pieprzenie. — To jedno rzeczowe, chłodne słowo pochodziło nie od Honor, lecz od Barneya, i Papadapolous zaczerwienił się mimo wściekłego spojrzenia, jakie posłał Isvarianowi.

— Przepraszam, sir? — spytał lodowato.

— Powiedziałem: „pieprzenie” — odparł równie lodowato Barney. — Wylądujecie, wyglądając ślicznie i bojowo, i rzeczywiście rozniesiecie w pył każdą grupę tubylców, jaką napotkacie. I będzie to wszystko, na co będzie was, kurwa, stać, podczas gdy inni zmasakrują wszystkich pozostałych ludzi przebywających na planecie.

Marine pobladł równie szybko co wcześniej poczerwieniał. Częściowo było to co prawda spowodowane językiem Isvariana, jakiego nie używa się w obecności przełożonych, ale tylko częściowo. Spojrzał na wymiętego i nie ogolonego rozmówcę, nie kryjąc pogardy, i warknął:

— Majorze, moi ludzie to Marines! Jeśli wie pan cokolwiek o Marines, powinien pan być świadom, że zawsze wykonujemy to, co do nas należy.

Honor zaczęła unosić dłoń, ale nim ten gest stał się wyraźny, Isvarian zerwał się na nogi i przechylił przez stół ku Papadapolousowi.

— Pozwól, że ja ci coś powiem o Marines, synku, a możesz mi wierzyć, że wiem o nich wszystko. Jesteście dzielni, lojalni, godni zaufania i uczciwi. — Szyderstwo w tonie było tak ostre, że mogło czyścić kadłub z farby. — Wiem, że możecie posadzić na dupie kodiak maxa jednym strzałem z dwóch kilometrów albo zestrzelić pojedynczego komara z roju przy użyciu plazmówki, nie wspominając o zaduszeniu hexapumy gołymi rękami. Wiem nawet, że zbroja daje wam siłę dziesięciu, bo mata czyste serca! Tylko, że to nie jest akcja rekrutacyjna, gdzie opowiada się takie bzdury, i nie jest to klasyczny abordaż czy inne ćwiczenia. Tym razem walka będzie prawdziwa, a nikt z was nie ma, kurwa, najmniejszego, bladego pojęcia, z czym przyjdzie wam się zmierzyć!

Papadapolous ze świstem wciągnął powietrze, ale nim zdążył eksplodować stosowną tyradą, Honor uniosła dłoń.

— Majorze Papadapolous — jej spokojny sopran wił, że oficer obrócił się ku niej. — Być może nie wie pan, że major Isvarian przed wstąpieniem do Agencji należał do Marines. Służył w Korpusie prawie piętnaście lat, a skończył służbę jako sierżant major dowodzący kontyngentem Marines na wyspie Saganami.

Papadapolous prawie podskoczył, spojrzał na Barneya i z trudem przełknął ślinę wraz z przygotowaną ripostą. Marines wybierani do służby na wyspie Saganami, gdzie mieściła się Akademia Marynarki Królewskiej, byli śmietanką Korpusu. Wysyłano najlepszych z najlepszych, stanowili równocześnie przykład i wyzwanie dla midszypmanów, którzy pewnego dnia mogą mieć pod swoimi rozkazami Marines.

— Panie majorze — powiedział cicho. — Przepraszam! I spojrzał w zaczerwienione oczy starszego oficera bez jednego mrugnięcia. Barney powoli usiadł.

— Kurde… nie pańska wina, majorze. A ja nie powinienem tak na pana wsiąść — przyznał, pocierając dłonią czoło. — Mimo to fakt jest faktem: nie macie pojęcia, z czym będziecie mieli do czynienia na dole.

— Może nie — zgodził się znacznie spokojniej Papadapolous. — Prawdę mówiąc, ma pan rację: powiedziałem, co powiedziałem, bez zastanowienia. Jeśli ma pan jakieś rady, z wdzięcznością ich wysłucham, majorze.

— No to do roboty. — Isvarian uśmiechnął się krzywo zmęczonym uśmiechem. — Najważniejsze jest to, że nie mamy pojęcia, ile takich samopałów istnieje ani co, tubylcy planują. Zrobiliśmy jednak próbę i okazało się, że Sharon Koenig miała rację. Zamontowaliśmy do tej strzelby normalną kolbę i przestrzelaliśmy ją. Ma odrzut taki, że mało ramienia nie urwie, ale jest celna na ponad dwieście metrów. Co prawda przydałyby się jej lepsze przyrządy celownicze, ale nie do końca, bo jedno trafienie nawet z tej odległości bez trudu wyłączy z walki, jeżeli nie zabije, każdego człowieka. Osiemnastomilimetrowa ołowiana kula jest w stanie amputować człowiekowi rękę majorze. Fakt: pańscy ludzie bez trudu poradzą sobie z każdą grupą, jaką spotkają, ale nie spotkają żadnej, jeśli tubylcy nie będą tego chcieli. Nie w terenie: oni są doskonali w kamuflażu, z pięciu metrów nie dostrzeże się nomada w mchu, może mi pan wierzyć. Was ochronią pancerze, ale nie ochronią one cywilów, którzy ich nie mają.

— Rozumiem — głos Papadapolous, był już zupełnie spokojny. — Jaka jest realna szansa, że będziemy mieli do czynienia z masowym powstaniem?

— Nie wiemy. Prywatnie w to wątpię, ale mogę się mylić. Jeśli będzie to seria niewielkich ataków, moi ludzie prawdopodobnie poradzą sobie z nimi. Tylko, że ktoś zaopatrywał ich w mekohę w przemysłowych ilościach i nauczył, jak posługiwać się bronią palną. Na pewno dojdzie do groźnego incydentu, tylko nie wiadomo jak groźnego. Jeśli zaatakują któreś z miast, obrońcy powinni utrzymać mury do naszego przybycia. Jeśli zaatakują enklawy… — Barney wzruszył ramionami. — Ochrona większości nie wycięła nawet mchu wokół perymetru, prawie żadna nie ma umocnień, a większość to otwarte kompleksy. Wątpię, by w którejkolwiek ustalono chociażby strefy ogniowe, a jeśli nie liczyć Haven, nikt oprócz nas nie przysłał tu zawodowców.

Ostatniemu zdaniu towarzyszył zmęczony, ale szczery uśmiech.

— Rozumiem. — Papadapolous uśmiechnął się w odpowiedzi i spojrzał na Honor. — Ma’am, przepraszam, jeśli wydałem się zbyt pewny siebie. Za pani pozwoleniem, chciałbym wziąć majora Isvariana do siebie, by wziął udział w odprawie dowódców plutonów. Razem ułożymy plan, który dla odmiany będzie przemyślany, a przedstawię go pani najszybciej, jak to będzie możliwe.

— Myślę, że to sensowny pomysł — odparła Honor normalnym tonem i dodała, spoglądając na Barneya. — Choć lepszym wydaje się nakarmienie majora Isvariana i zamknięcie go na kilka godzin w kabinie, by zdrzemnął się przed odprawą.

— To faktycznie dobry pomysł, ma’am — przyznał Isvarian nieco niewyraźnie, a gdy wstał, zatoczył się ze zmęczenia. — Natomiast jeśli major Papadapolous nie ma nic przeciwko temu, chciałbym się najpierw wykąpać.

— Da się zrobić, majorze — oświadczył z błyskiem w oku Papadapolous.

Honor uśmiechnęła się, widząc, jak eskortuje chwiejnie stąpającego się Barneya do drzwi.



ROZDZIAŁ XIX

Pinasa Scotty’ego dryfowała na orbicie dwieście metrów od olbrzymiego kolektora energetycznego, a sam Scotty w towarzystwie Harknessa i Yammaty znajdował się w przestrzeni w jego pobliżu, nadal nie do końca wierząc, że trafili we właściwe miejsce.

— Jest pan pewien, że chce pan to zrobić, sir? — spytał Harkness. — To w sumie sprawa Agencji…

— Kapitan mnie kazała znaleźć źródło energii — odparł ostrzej niż zwykle Tremaine. — Na dodatek, jeśli mamy rację, to technicy Agencji, zwłaszcza zajmujący się kolektorami, są ostatnimi ludźmi, którzy powinni to sprawdzić.

— Nie sądzi pan chyba, że… — zaczął Yammata i umilkł, widząc stanowczy ruch ręki chorążego.

— Prawdę mówiąc, nie myślę. Wiem tylko, że namiar anteny wskazał ten właśnie kolektor. Dopóki tego nie sprawdzimy i nie będziemy mieli absolutnej pewności, nie meldujemy o tym nikomu. Jasne?

— Tak jest, sir — mruknął Yammata.

Tremaine skinął z zadowoleniem głową i odczepił od pasa z narzędziami zasilany klucz. Dał mały ciąg silniczka manewrowego skafandra, a gdy znalazł się wystarczająco blisko kolektora, złapał się uchwytu nad panelem technicznym. Czubki butów umieścił w zatrzaskach służących do tego celu, a karabińczyk liny bezpieczeństwa skafandra przypiął do uchwytu. Dopiero wtedy zabrał się za pierwszą śrubę. Klucz był w pełni załadowany, toteż odkręcanie szło szybko. Scotty czuł jego wibracje przez skafander i na nich właśnie się koncentrował, próbując nie patrzeć na pieczęć Królestwa Manticore plombującą panel.



* * *


— Nie mówi pan poważnie, poruczniku? — zdziwiła się Estelle Matsuko, ale widoczny na ekranie pyzaty porucznik Stromboli przytaknął z powagą. — Nasz zapasowy kolektor?!

— Tak jest, proszę pani. Nie ma co do tego żadnej wątpliwości: chorąży Tremaine prześledził całą trasę od ostatniego przekaźnika do anteny, a dalej na podstawie namiarów do kolektora. Nie było to łatwe, a najtrudniejsze okazało się odszukanie samego przyłącza energetycznego. Jest wbudowane w główny pierścień, nie domontowane później, jak sądziliśmy. Mam w zabezpieczonej bazie danych plany tego kolektora.

— O Boże! — westchnęła Matsuko, opadając na oparcie fotela i bijąc się z myślami: czyżby cała operacja była kierowana przez kogoś z jej pracowników… Zmusiła się do zachowania spokoju i spytała: — Komu pan o tym powiedział, poruczniku?

— Pani, pani gubernator. Poza tym o wszystkim wiedzą: chorąży Tremaine i jego załoga, mój łącznościowiec i ja. Ponieważ chorąży przekazał mi informację kierunkową wiązką laserową, nikt inny nie był w stanie jej odebrać. To wszyscy.

— Dobrze… bardzo dobrze pan zrobił, poruczniku. — Estelle Matsuko potarła ucho i dodała: — Proszę użyć własnego sprzętu do skontaktowania się z komandor Harrington. I proszę ją poprosić, by powiedziała o wszystkim majorowi Isvarianowi, przebywającemu na pokładzie. I proszę nikomu innemu nic nie mówić, jeśli nie zezwolę na to ja albo pani kapitan.

— Rozumiem, pani gubernator — przytaknął Stromboli i rozmówczyni przerwała połączenie, kiwając mu na pożegnanie głową.

Przez długie minuty Estelle Matsuko siedziała bez ruchu, próbując przeanalizować to, co usłyszała. Wyjaśnienie było absurdalne, ale idealnie maskujące. A z hologramów laboratorium sporządzonych przez Isvariana przed wybuchem widać było wyraźnie, jak starannie i metodycznie zostało ono zamaskowane. Można by powiedzieć, że kamuflaż stanowił obsesję przeciwnika, choć była w tym pewna nielogiczność, ponieważ gdy w końcu spawa została odkryta, sama choćby pieczołowitość w kwestii maskowania gwarantowała zwiększone zainteresowanie władz. Czystą głupotą było wysadzenie budynku w ten sposób, bo nic nie mogło spowodować zacieklejszego pościgu i śledztwa i to na wszystkich możliwych poziomach.

A ukoronowaniem wszystkiego było podłączenie się do jej własnego zapasowego kolektora. To, jak również skala produkcji czy zapoznanie tubylców z bronią, wskazywały na poważną i długotrwałą operację, której koszty wielokrotnie przekraczały wszelkie możliwe dochody ze sprzedaży narkotyków prymitywnym tubylcom. Więc o co tu chodziło? Odpowiedź na to pytanie była kluczem do całej sprawy, a ponieważ jej nie znała, sytuacja, w której się znalazła, przypominała bezsensowną pogoń za cieniem. Wstała i podeszła do okna, patrząc niewidzącym wzrokiem na mur otaczający budynki rządowe i rozciągający się za nim monotonny krajobraz. To nie mógł być żaden z jej podwładnych! Po prostu nie mógł! Obojętne, o co by nie chodziło, nie potrafiła uwierzyć, by któryś był zdolny do zabijania tubylców narkotykiem albo do mordowania z zimną krwią współtowarzyszy. Nie ulegało natomiast wątpliwości, że ktoś zainstalował przyłącze energetyczne w jedynym miejscu, którego ani ona, ani załoga Harrington nigdy by nie sprawdzali. A jeśli zostało wbudowane, a nie domontowane, to oznaczało…

Przymknęła oczy, oparła się o przezroczysty plastik i zacisnęła zęby.



* * *


— Potwierdzone, panie komandorze. — Cardones wskazał na ekran i McKeon pochylił się, by lepiej widzieć.

Schemat kolektora był sam w sobie mało interesujący, ale nie o to chodziło. Urządzenie zaopatrujące laboratorium w energię, zwane przyłączem, stanowiło faktycznie integralną część kolektora tak mechanicznie, jak elektronicznie. I było wbudowane tak głęboko, że jedynie przy okazji generalnego remontu można by je wykryć, w czasie normalnego rutynowego przeglądu było to niemożliwe. Co więcej — wszystkie plomby pozostały nienaruszone i nic nie wskazywało, by ktoś przy nich majstrował, co nawet gdyby ów ktoś dysponował sprzętem rządowym czy należącym do floty, stanowiło czasochłonne zajęcie. Obojętne w jaki sposób je zainstalowano, jedno nie ulegało wątpliwości: nie była to prowizorka robiona na kolanie pod wpływem nagłego impulsu.

McKeon zastanowił się i wystukał na klawiaturze nowe polecenie — przez ekran zaczęła przewijać się historia instalowania i przeglądów kolektora (napraw jak dotąd nie było). Szukał podejrzanie długich przeglądów lub regularnie powtarzających się nazwisk i nie znalazł ich. Wniosek był prosty — albo w sprawę zamieszana była większość techników Agencji, pracowali na zmiany i nikt nie był w stanie tego wykryć, sprawdzając historię obsługi, albo…

Skinął głową, anulował polecenie i spojrzał wymownie na porucznika.

— Proszę to zgrać na zabezpieczoną elektrokartę i dostarczyć kapitanowi, poruczniku. I proszę o tym z nikim nie rozmawiać — polecił cicho.

— Tak jest, sir.

McKeon odwrócił się z dziwnym blaskiem w oczach i jeszcze dziwniejszą miną — jakby połączeniem niezadowolenia i uśmiechu.



* * *


Jednostka kurierska weszła na orbitę i prawie natychmiast odłączył się od niej kuter, kierując się ku powierzchni planety. Honor obserwowała to ze swego fotela kapitańskiego i miała nadzieję, że wygląda na spokojniejszą niż jest w rzeczywistości. Uniosła wzrok, gdy padł na nią cień, i zobaczyła McKeona ze zmartwioną miną, co było niezwykłą odmianą. Zazwyczaj jego twarz wyglądała jak wykuta z kamienia.

— Jakieś wiadomości od pani gubernator, ma’am? — spytał cicho, obserwując ekran z lądującym kutrem.

— Nie. — Nimitz miauknął cicho, więc pogłaskała go odruchowo. — Przekazano jej, by oczekiwała umyślnego od hrabiny Marisy. Poza tym ani słowa, kto jeszcze będzie na pokładzie.

— Rozumiem — w głosie McKeona pojawiło się napięcie: wydawało się, że doda coś jeszcze, lecz wzruszył jedynie ramionami, spojrzał na nią prawie przepraszająco i wrócił na swoje stanowisko.

Honor powróciła do obserwacji obrazu i czekania. Nie musiała czekać długo — po parudziesięciu sekundach dał się słyszeć sygnał wywołania, a po kolejnych paru porucznik Webster zameldował z większym niż zwykle napięciem w głosie:

— Ma’am, mam osobistą transmisję z kuriera do pani. Przełączyć ją na salę odpraw?

— Nie, poruczniku — głos Honor brzmiał jak zwykle spokojnie i uprzejmie, acz niezwykle oficjalnie. — Proszę przełączyć na mój fotel.

— Aye, aye, ma’am… Przełączone.

Ekran łącznościowy fotela ożył i ukazało się na nim oblicze najbogatszego chyba człowieka w Królestwie Manticore. Nigdy go nie spotkała, ale wszędzie poznałaby tę kwadratową, przypominającą pysk buldoga twarz.

— Komandor Harrington? — Głos był jej znany z niezliczonych wywiadów: głęboki, potoczysty baryton, zbyt miły, by był naturalny.

Teraz brzmiał uprzejmie, ale niebieskie oczy spoglądały twardo ze zbyt regularnie wyrzeźbionej twarzy.

— Tak? — odparła równie uprzejmie, nie dając się zbić z tropu ani nawet nie okazując, że wie, z kim ma do czynienia, co wywołało niewielkie, lecz widoczne zwężenie oczu rozmówcy.

— Jestem Klaus Hauptman — przedstawił się po sekundowej przerwie. — Hrabina Marisa była na tyle miła, że pozwoliła mi tu przylecieć swoim kurierem; poprosiłem o to, gdy dowiedziałem się, że ma zamiar go wysłać.

— Rozumiem.

Twarz Hauptmana była zbyt dobrze ułożona, by zdradzić coś, czego nie chciał jej właściciel, lecz przemknęło przez nią zaskoczenie. Spokój i opanowanie Honor musiały być szokiem, z czego wynikało, iż nie wziął pod uwagę, że ktoś mógł uprzedzić ją o jego wizycie. Albo też był na to przygotowany, lecz spodziewał się, że okaże strach już w pierwszych chwilach rozmowy. Honor faktycznie bała się, ale nie dawała tego po sobie poznać — a strach, o którym druga strona nie wie, może być pomocą.

— Przybyłem tu, by złożyć pani… kurtuazyjną wizytę — wyjaśnił po kolejnej krótkiej przerwie. — Czy byłoby możliwe, abym odwiedził panią na pokładzie pani krążownika w czasie mej wizyty w systemie Basilisk?

— Oczywiście, panie Hauptman. Królewska Marynarka zawsze uprzejmie wita na swych pokładach tak ważne jak pan osobistości. Mam wysłać po pana swój kuter?

— Teraz?! — tym razem nie zdołał do końca ukryć zaskoczenia.

— Jeżeli to panu naturalnie odpowiada. Tak się składa, że chwilowo nie mam nie cierpiących zwłoki obowiązków. Oczywiście, jeśli chce pan odłożyć wizytę na później, przejmę pana o każdej innej porze, o ile, ma się rozumieć, nasze rozkłady zajęć na to pozwolą.

— Nie będzie takiej potrzeby. Spotkanie w tej chwili bardzo mi odpowiada. Dziękuję pani, komandor Harrington.

— Doskonale, panie Hauptman. Mój kuter zjawi się po pana w przeciągu pół godziny. Do zobaczenia.

— Do widzenia.

Ledwie Hauptman skończył mówić, Honor przerwała połączenie i wbiła się w miękkie oparcie fotela, żałując, że nie będzie przy niej Nimitza. Musi pozostawić go w kabinie, gdyż jest zbyt wyczulony na jej emocje, a zwłaszcza na gwałtowne ich zmiany, a tych w trakcie rozmowy z Hauptmanem raczej nie…

— Ma’am?

Ledwie zdołała ukryć zaskoczenie, widząc stojącego obok fotela McKeona.

— Słucham, komandorze?

— Nie powinna się pani spotykać z nim sam na sam — powiedział z wahaniem. I z niepokojem w szarych oczach.

— Doceniam pańską troskę, ale jestem kapitanem tego okrętu, a pan Hauptman będzie tu tylko przelotnym gościem.

— Rozumiem, ale… — McKeon przygryzł wargę, westchnął i wyprostował się niczym skazaniec przed rozstrzelaniem. — Ani przez moment nie wierzyłem, że to grzecznościowa wizyta, ma’am. I…

— Moment, komandorze — przerwała mu Honor, po czym wstała, zabrała Nimitza i dodała głośniej: — Poruczniku Webster, proszę przejąć wachtę. Będę z komandorem McKeonem w sali odpraw, gdyby nas pan potrzebował.

— Aye, aye, ma’am. Przejmuję wachtę — zameldował Webster.

Honor skinęła na McKeona i skierowała się ku drzwiom sali odpraw.

Gdy znaleźli się wewnątrz, postawiła Nimitza na stole i poczekała, aż drzwi się zamkną, odcinając ich od ciekawskich uszu załogi. Nimitz w międzyczasie siadł wygodnie na czterech łapach i obserwował uważnie McKeona.

— Proszę, komandorze. — Honor odwróciła się ku McKeonowi. — Mówił pan…

— Mówiłem, że Klaus Hauptman zjawił się tu w związku z naszymi… z pani poczynaniami w tym układzie planetarnym. Ostrzegałem panią, że się wścieknie, ponieważ upokorzyła go pani, łagodnie rzecz ujmując. Nie byłbym zaskoczony, gdyby on sam czy jego firma złożyła już pozew czy też pozwy do sądu. Nieważne, że zarzuty są nieprawdziwe, ważne, że dobrze udokumentowane.

— Zdaję sobie z tego sprawę — odparła spokojnie.

— Wiem, że pani zdaje sobie sprawę, ma’am. Wiem też, że pani wie, jaką Hauptman ma reputację.

Honor przytaknęła: wszyscy znali bezwzględną ambicję, niebywałą dumę i ataki furii Hauptmana, ponieważ doskonale to wyglądało na ekranie i dziennikarze nie przepuszczali okazji.

— Nie sądzę, że przyleciał tu tylko po to, by narzekać czy protestować, ma’am. — McKeon spojrzał jej prosto w oczy z troską i niejakim zawstydzeniem i dodał po chwili: — Uważam, że ma zamiar zmusić panią do zmiany metod działania. A raczej co najmniej do tego.

— W takim razie stracił tylko czas — oceniła zwięźle Honor.

— Wiem o tym, ma’am… — McKeon znów zamilkł, nie potrafiąc nawet teraz wytłumaczyć swoich sprzecznych uczuć: wiedział, że będzie przerażona, i wiedział też, że nie pozwoli wymusić na sobie niczego, co byłoby sprzeczne z jej poczuciem obowiązku.

Skutki takiej postawy zarówno dla okrętu, jak i dla McKeona oczywiście, mogły być groźne, ale czuł dziwną dumę z postępowania dowódcy i to pomimo zazdrości. Co w sumie powodowało, że było mu jeszcze bardziej wstyd, iż nie potrafi przełamać uprzedzeń i nie jest takim zastępcą, na jakiego Honor zasłużyła.

— Chodzi mi o to, ma’am, że on o tym wie, a ma reputacje bezwzględnego, aroganckiego i potężnego. Jeśli się pani nie zgodzi na jego propozycje, spróbuje wszystkiego, by panią do tego… nakłonić. — Ponownie umilkł i Honor uniosła pytająco brwi. — I dlatego właśnie sądzę, że nie powinna to być rozmowa w cztery oczy. Myślę… myślę, że powinna mieć pani świadka, który słyszałby każde jego słowo.

Honor zamrugała zaskoczona. McKeon nie miał się osobiście czego obawiać, nawet ze strony kogoś takiego jak Hauptman, o kim mówiono, że niczego nikomu nie zapomina i lubi wyrównywać rachunki. Był jej zastępcą, a więc musiał wykonywać jej rozkazy — nie podejmował decyzji. Natomiast jeśli będzie świadkiem rozmowy, zwłaszcza stojącym po jej stronie, sytuacja ulegnie radykalnej zmianie. A McKeon był od niej o pięć lat starszy i o stopień niższy — jeśli ktoś taki jak Hauptman zostanie jego wrogiem, oznaczać to może koniec kariery. Miała ochotę odmówić, tak dlatego, że była to jej walka, jak i z powodu, że nie mogła zapomnieć, jak unikał odpowiedzialności od chwili, w której pojawiła się na pokładzie. I doskonale wiedziała, że nie może — niezależnie od przyczyn, McKeon zrobił krok, na który tyle czasu czekała. Jeśli odrzuci ofertę, odrzuci też i jego, a to oznacza, że nigdy nie zostanie jej prawdziwym zastępcą.

— Dziękuję, pierwszy — powiedziała w końcu. — Doceniam pańską ofertę i przyjmuję ją.



ROZDZIAŁ XX

Honor czekała przy wyjściu ze śluzy prowadzącej na pokład hangarowy, obserwując na ściennym ekranie precyzyjne manewry kutra podchodzącego do stanowiska cumowniczego. Dziewięćdziesięciopięciotonowa jednostka zgrabnie znieruchomiała w kołysce, a ze śluzy wysunęło się ramię z przezroczystą rurą zakończoną pierścieniem cumowniczym, który przylgnął z metalicznym szczękiem do kołnierza śluzy kutra. Na jednostkach takich jak Fearless pokład hangarowy jako otwarty na przestrzeń nie posiadał atmosfery, toteż był to jedyny sposób dostania się do wnętrza okrętu w próżni. Lampki nad śluzami zmieniły barwę na zieloną, oznaczającą wyrównanie ciśnień, i śluza kutra otworzyła się.

Klaus Hauptman wyłonił się z niej niczym panujący monarcha podczas inspekcji kolonii. Był niższy niż się spodziewała i masywniejszy. Pierwsze w oczy rzucały się białe bokobrody, zbyt piękne, by były naturalne. Podobnie jak niezwykle regularne rysy kwadratowej twarzy z masywną dolną szczęką. Chirurgia kosmetyczna potrafiła czynić cuda, ale wyglądało na to, że podstawowa struktura kostna pozostała bez zmian. Twarz Hauptmana zawsze wyrażała siłę, bezkompromisowość i arogancję znacznie przewyższającą zwykłą pewność siebie. A oczy zawsze były twarde i bezwzględne.

Wewnętrzne drzwi śluzy rozsunęły się z sykiem i stanęła z nim twarzą w twarz.

— Komandor Harrington — powiedział miłym głosem bez śladu urazy i wyciągnął ku niej prawicę.

Podała mu dłoń i starannie ukryła uśmiech, czując jak jego palce szukają dobrego chwytu — nie sądziła, że spróbuje tak prymitywnej sztuczki jak zbyt silny uścisk dłoni, ale być może było to odruchowe ustalanie dominacji. Miała duże dłonie jak na kobietę, toteż niełatwo było komukolwiek znaleźć odpowiednie punkty nacisku, a poza tym pochodziła ze Sphinxa… pozwoliła mu na tak silny uścisk, na jaki go było stać, i odpowiedziała tym samym. Długie palce ułatwiły sprawę, a ponieważ była przygotowana, jej twarz nie drgnęła nawet o milimetr, za to w jego oczach błysnęło zaskoczenie, gdy poczuł siłę jej uścisku.

— Witam na pokładzie HMS Fearless, panie Hauptman — odparła z uśmiechem, który stał się szerszy, gdy gość przestał się wygłupiać i puścił jej dłoń, po czym wskazała na stojącego krok za nią McKeona. — Mój pierwszy oficer, komandor porucznik McKeon.

— Komandorze McKeon. — Hauptman skłonił głowę, lecz nie spieszył się z ponownym podawaniem ręki, a obserwująca go uważnie Honor z satysfakcją dostrzegła, jak próbuje zginać palce, i miała nadzieję, że go bolą…

— Chciałby pan zwiedzić okręt? — spytała uprzejmie. — Co prawda do większości pomieszczeń cywile mają wstęp wzbroniony, ale jestem pewna, że komandor McKeon z przyjemnością pokaże panu pozostałe.

— Dziękuję, ale nie — Hauptman uśmiechnął się do McKeona, nie spuszczając wzroku z Honor. — Mogę mieć ograniczony czas, a nie wiem dokładnie jak bardzo. Jak rozumiem, kurier będzie wracał natychmiast, jak tylko emisariusz hrabiny Marisy zakończy swój pobyt u gubernator Matsuko. Jeśli nie odlecę na jego pokładzie, stracę dużo czasu na zorganizowanie sobie innego sposobu dotarcia na Manticore, a na to niestety nie mogę sobie pozwolić.

— W takim razie zapraszam do mesy oficerskiej.

— Ponownie zmuszony jestem odmówić — Hauptman znów się uśmiechnął, lecz tym razem już z lekkim przymusem. — Jeśli nie ma pani nic przeciwko temu, chciałbym z panią chwilę porozmawiać w spokojniejszym miejscu.

— Proszę bardzo. Moja sala odpraw będzie odpowiednia? Nie jest w tej chwili zajęta.

Hauptman skinął głową, przepuściła go więc uprzejmie przodem i wszyscy troje udali się do windy.

Podróż na mostek upłynęła w całkowitej ciszy, w której napięcie stawało się coraz cięższe i bardziej wyczuwalne. Honor panowała nad sobą wyłącznie dzięki świadomości, że to jej okręt, i fakt, że Hauptman Cartel mógł go kupić z drobnych na codzienne wydatki, w niczym tego nie zmieniał.

Drzwi windy otworzyły się — wachtę na mostku pełnił porucznik Panowski. Na widok Honor zerwał się z fotela.

— Proszę kontynuować, poruczniku — poleciła Honor, nim zdążył się zameldować, prowadząc Hauptmana ku drzwiom sali odpraw.

Nikt inny z dyżurnej obsady mostka nawet nie podniósł głowy — była to świadoma odmowa uznania obecności Hauptmana, co stanowiło dobitny wyraz dezaprobaty załogi. Honor stłumiła uśmiech, otwierając drzwi — wszyscy na okręcie domyślali się, dlaczego magnat handlowy się tu zjawił, i ich milczące wsparcie było silniejsze od depresji i skrywanej agresji, jaką na początku jej okazywali.

Drzwi zamknęły się. Honor wskazała Hauptmanowi fotel. Ten podszedł doń, ale nie siadł — spojrzał na McKeona i powiedział:

— Jeśli nie miałaby pani nic przeciwko temu, komandor Harrington, wolałbym porozmawiać z panią sam na sam.

— Komandor McKeon jest moim zastępcą — przypomniała mu z chłodną uprzejmością.

— Wiem o tym, ale chciałbym z panią przedyskutować pewne… delikatne kwestie. Z całym szacunkiem dla komandora McKeona, obawiam się, że jestem zmuszony nalegać, by rozmowa odbyła się wyłącznie z naszym udziałem.

— Żałuję, ale to nie będzie możliwe — odparła uprzejmie; tylko ona wiedziała, ile ją ten spokój kosztował.

Siadła w swoim fotelu, McKeon spoczął po jej prawej stronie, a Hauptman, nie mając wyboru, zajął wskazane miejsce. Po raz pierwszy też na jego twarzy dały się zauważyć prawdziwe uczucia. Lekki rumieniec i nieznaczne rozdęcie nozdrzy świadczyły o tym, że najwyraźniej Klaus Hauptman nie był przyzwyczajony do sprzeciwu. Cóż, najwyższa pora, by zaczął się uczyć.

— Rozumiem — uśmiechnął się chłodno i założył z elegancją nogę na nogę, jakby podkreślał, że obejmuje we władanie salę odpraw. Honor siedziała, obserwując go uprzejmie z lekko przechyloną głową i nieznacznym uśmiechem. McKeon nie wysilał się do tego stopnia — oficjalny wyraz twarzy, który tak dobrze poznała i znienawidziła, ale tym razem osłona nie była skierowana przeciwko niej. Czekając, aż Hauptman zacznie, miała okazję przypomnieć sobie raz jeszcze wszystko, co o nim wiedziała. A było tego sporo.

Klan Hauptmanów był jednym z najbogatszych w historii Manticore i był również pozbawiony jakichkolwiek związków z arystokracją, co należało do rzadkości w wypadku tak wpływowych rodów. Zgodnie ze wszystkimi informacjami, Klaus był w pewien snobistyczny sposób (niejako na odwrót) dumny ze swego braku błękitnej krwi.

Podobnie jak jej przodkowie, pierwszy Hauptman przybył na planetę Manticore po Zarazie dwudziestego drugiego roku Po Lądowaniu (czyli w tysiąc czterysta pięćdziesiątym czwartym Po Diasporze według standardowego kalendarza). Manticore Colony Ltd. sporo zapłaciła w siedemset siedemdziesiątym czwartym roku PD za prawa do systemu Manticore, dlatego że Manticore-A III, obecnie zwana Manticore, była prawie identyczna jak Ziemia.

Większość ziemiopodobnych planet wymagała przynajmniej częściowego terraformingu, by nadawały się do zasiedlenia przez ludzi. W przypadku Manticore w zasadzie wystarczyło wprowadzić do jej ekosystemu wybraną faunę i florę, a jedyną poważną różnicę stanowił znacznie dłuższy rok. Rośliny i zwierzęta zadomowiły się zadziwiająco łatwo, co niestety miało też złe strony. Manticore okazała się jedną z niewielu planet zdolnych wytworzyć wirusa groźnego dla ludzi. Minęło czterdzieści lat standardowych, zanim rodzimy wirus zmutował na tyle, by zaatakować ludzi, ale kiedy już do tego doszło, to na wielką skalę — ponad dziesięć lat zajęło znalezienie skutecznego lekarstwa i opanowanie zarazy, a liczba ofiar sięgnęła powyżej sześćdziesięciu procent populacji, w tym prawie dziewięćdziesiąt procent urodzonych na Ziemi. Tych, którzy przeżyli, było za mało, by zapewnić przetrwanie kolonii, zwłaszcza że wielu specjalistów padło ofiarami zarazy. Jakby w rekompensacie los dał jednakże kolonii szansę na przetrwanie poprzez ściągnięcie nowych osadników.

Pierwsi koloniści odlecieli na Manticore przed wynalezieniem impellerów. Podróż trwającą sześćset czterdzieści standardowych lat odbyli na pokładzie statku kolonizacyjnego Jason w stanie hibernacji. Tyle bowiem czasu zajęło dotarcie do celu z prędkością podświetlną. W czasie ich wielowiekowego snu technika poszła naprzód, co oznaczało, że po Zarazie mogli rekrutować nowych osadników na planetach centralnych, to jest położonych najbliżej Ziemi, i dostarczyć ich na Manticore na tyle szybko, by uratować kolonię.

Stanowiłoby to poważny problem finansowy, gdyby nie przezorność prezesa Manticore Colony Ltd., Rogera Wintona, który przed odlotem z Ziemi założył Manticore Colony Trust w Zurychu, lokując tam wszystkie pieniądze udziałowców, jakie zostały po zakupie praw do kolonii od odkrywcy i wyposażeniu ekspedycji kolonizacyjnej. Niewielu innych szefów przedsięwzięć kolonizacyjnych tak postępowało, lecz Winton miał zwyczaj planowania na lata a sześć wieków obracania kapitałem założycielskim dało kolonii całkiem pokaźną kwotę. Dzięki temu Winton i pozostali przy życiu po Zarazie byli w stanie nie tylko wybrać potrzebnych kandydatów, ale opłacić ich podróż, jeśli zaszła taka potrzeba. Najpierw jednak, pragnąc utrzymać polityczną kontrolę nad kolonią, zmienili konstytucję i ustrój. Kolonia zarządzana przez pochodzącą z wyboru radę stała się Gwiezdnym Królestwem Manticore, czyli monarchią dziedziczną rządzoną przez króla Rogera Pierwszego — pierwszego monarchę z Domu Winton.

Pierwotni koloniści otrzymali ziemię i/lub prawo do wydobywania minerałów na trzech planetach systemu proporcjonalnie do wysokości wniesionych wkładów finansowych, a nowa konstytucja uczyniła z nich dziedziczną arystokrację. Nie była to jednak zamknięta klasa, ponieważ ziemi i praw pozostało na planetach pod dostatkiem. Każdy z nowych kolonistów, kto był w stanie zapłacić za przelot, otrzymywał równowartość w ziemi lub w prawach, a ci, którzy mieli dodatkowe pieniądze, mogli dokupić je za połowę „nominalnej” wartości. Okazja, by stać się szlachetnie urodzonym, zainteresowała nadspodziewanie wielu młodych, zdolnych i majętnych fachowców: lekarzy, inżynierów, nauczycieli, chemików, biologów czy fizyków, a więc dokładnie tych, których najbardziej potrzebowała kolonia, a których pociągało niewiele świeżo zasiedlonych odległych światów. Wielu z „wtórnych udziałowców”, jak ich czasami nazywano, stało się dzięki temu earlami czy nawet książętami.

Inni, mniej zamożni byli w stanie pokryć część kosztów podróży — oni również po przybyciu otrzymywali równowartość w ziemi i prawach. Były to posiadłości niewielkie jak. na standardy Królestwa, ale olbrzymie jak na światy centralne. Stali się oni wolnymi posiadaczami (jak na przykład przodkowie Honor), a ich rodziny zachowały poczucie dumy i niezależności do chwili obecnej. Większość jednak nowych przybyszów stanowili ci, za których przylot zapłaciła kolonia i którzy przybyli, posiadając tylko to, co mieli na grzbiecie. Należał do nich Heinrich Hauptman. Obecnie prawie nie ma różnicy między obywatelami obu tych warstw, poza datami nabycia praw do ziemi i coraz rzadziej używanymi formami grzecznościowymi, ale pamięć pozostała — ród Hauptmanów nigdy na przykład nie zapomniał, że wywodzi się od gołodupców. Zmiany statusu majątkowego rodziny zapoczątkował pradziad Heinricha dwa planetarne stulecia temu. Klaus Hauptman mógł sobie kupić tuzin tytułów książęcych wraz z majętnościami, ale wolał pozować na „zwykłego obywatela” (przynajmniej publicznie). Nie przeszkadzało mu to naturalnie robić interesów z arystokracją czy używać władzy i luksusów. Jako kupiec o niezwykłym majątku naturalną koleją rzeczy wdał się w politykę, której podstawę stanowiło „zwyczajne pochodzenie”. Uważał, że wszystko zawdzięcza własnej pracy (lub przodków) pomimo bogactwa, które zgromadziła rodzina przed jego przyjściem na świat. I dlatego właśnie zjawił się osobiście na pokładzie HMS Fearless, bowiem Honor szkodziła temu wizerunkowi. Dla człowieka o takim poczuciu własnej ważności działania skierowane przeciwko kartelowi czy jego pracownikom były równoważne z atakiem na niego samego. Hauptman Cartel bowiem w świadomości Klausa Hauptmana był nim samym. Złapanie go na przemycie zaś stanowiło osobistą obrazę, której nie był w stanie ścierpieć.

— Doskonale, komandor Harrington — powiedział w końcu. — Przejdę do sedna. Z sobie jedynie znanych powodów zdecydowała się pani prześladować moje interesy w systemie Basilisk. Chcę, żeby pani przestała to robić i to natychmiast.

— Przykro mi, że uważa pan za „prześladowanie” wykonywanie przez mnie obowiązków wynikających z przysięgi złożonej Koronie — odparła spokojnie. — Nakłada ona na mnie obowiązek egzekwowania i wymuszanie przestrzegania praw ustanowionych przez parlament.

— Pani przysięga nie wymaga wybrania sobie za cel mojej firmy jako obiektu tego wymuszania — Hauptman nie podniósł głosu, ale zadźwięczało w nim coś nieprzyjemnego.

— Panie Hauptman, sprawdzamy wszystkie jednostki przewożące towary na lub z powierzchni Medusy czy też z niej do albo z magazynów orbitalnych, nie tylko użytkowane są przez pańską firmę — wyjaśniła, zaciskając diodę pod blatem stołu.

— Nonsens! — warknął. — Żaden oficer dowodzący tą placówką nie mieszał się tak bezczelnie do legalnego handlu i ruchu w systemie. Co więcej: mam liczne doniesienia od faktorów, mówiące, że pani „celnicy” spędzają znacznie więcej czasu, badając moje ładunki niż czyjekolwiek inne. Jeśli to nie jest celowe nękanie, to chciałbym wiedzieć, co pani za takowe uważa, pani komandor.

— To co robili czy czego nie robili inni oficerowie dowodzący tą placówką, nie ma najmniejszego wpływu na to, jak ja wykonuję swoje obowiązki, panie Hauptman — głos Honor ochłódł zdecydowanie. — Prawdą także jest, że moi ludzie spędzają więcej czasu, sprawdzając ładunki pańskiego kartelu, z prostego powodu: dotychczasowe doświadczenia wskazują, że częściej niż w innych można w nich znaleźć kontrabandę.

Twarz Hauptmana niezdrowo poczerwieniała, ale Honor nie spuściła wzroku.

— Oskarża mnie pani o przemyt? — spytał prawie jedwabistym głosem.

— Informuję pana jedynie o faktach: dotychczasowe kontrole wykazały, że w ładunkach pańskiej firmy znaleziono o trzydzieści pięć procent kontrabandy więcej niż w ładunkach którejkolwiek innej firmy handlującej z Medusą. Nie mogę naturalnie ocenić, czy pan jest osobiście zamieszany w przemyt, choć prawdę mówiąc, wątpię, by pan był. Dopóki jednak nie uzyskam pewności, że pod szyldem Hauptman Cartel nie próbuje się już przemycać nielegalnych towarów, moi oficerowie na mój rozkaz nadal będą poświęcali tym ładunkom specjalną uwagę — przyznała, z zainteresowaniem obserwując coraz ciemniejsze odcienie czerwieni pojawiające się na twarzy Hauptmana. — Jeśli chce pan zakończyć to, co uważa pan za „nękanie”, sugeruję, by wymusił pan na swoich pracownikach większe poszanowanie prawa i uporządkowanie magazynów.

— Jak pani śmie?! — Hauptmana na wpół poderwało z fotela, Honor siedziała nieporuszona. — Nie wiem, za kogo się pani uważa, ale nie pozwolę się w ten sposób obrażać. Radzę uważać z bezpodstawnymi oskarżeniami!

— Podałam fakty, nie bezpodstawne oskarżenia, panie Hauptman. Jeśli prawda się panu nie podoba, proponuję, by pan stąd odleciał.

— Że co?! — Tym razem Hauptmana poderwało z fotela do końca; wsparł się pięściami o stół i zagrzmiał: — Przybyłem tu, by dać ci szansę naprawy błędów, jakie popełniłaś. Jeśli wolisz, mogę sprawę załatwić z Admiralicją czy z rządem. Mam dość nadętych oficerków, wyobrażających sobie, że są Bóg wie kim, którzy obrażają mnie oskarżeniami o przemyt!

— Ma pan prawo do własnej opinii. — Honor czuła, że McKeon siedzi niczym gotowa do akcji sprężyna, jej samej zaś obawa przechodzi, ustępując przed wrzącym gniewem. — Chwilowo jednakże jest pan gościem na moim okręcie i nie przypominam sobie, byśmy kiedykolwiek przeszli na ty. Będzie pan łaskaw zachowywać się jak nakazuje dobre wychowanie albo każę pana usunąć z pokładu.

Hauptmanowi opadła szczęka, toteż Honor odczekała parę sekund i dodała równie lodowatym tonem:

— Nie oskarżyłam pana o łamanie prawa. Oświadczyłam zgodnie z faktami, że ktoś z pracowników pańskiej firmy zajmuje się przemytem. Pańskie groźby udania się do wyższej instancji nie zmienią faktów ani sposobu, w jaki wykonuję swoje obowiązki.

Hauptman opadł na fotel, zaciskając szczęki. W pomieszczeniu zapadła ciężka cisza. A potem gość uśmiechnął się. I nie był to miły uśmiech.

— Doskonale, pani komandor. Skoro uważa pani możliwość szukania sprawiedliwości w Admiralicji za groźbę i nie na pani zamiaru postępować sprawiedliwie, traktując moje interesy w tym regionie tak samo jak interesy innych, wychodzi na to, że muszę użyć pani języka. Otóż oświadczam pani, że albo pani przestanie prześladować moje statki i ładunki, albo uznam panią za osobiście odpowiedzialną za straty w interesach i reputacji. Panią, nie Admiralicję i nie rząd.

— Kogo i za co zechce pan uznać za odpowiedzialnego, to pana problem, nie mój.

— Przede mną nie ukryje się pani za mundurem, pani komandor. — Hauptman uśmiechnął się paskudnie. — Proszę jedynie o uprzejmość i szacunek należne każdemu przestrzegającemu prawa obywatelowi. Jeśli woli pani wykorzystać swoją pozycję królewskiego oficera do osobistej zemsty na mnie, nie pozostanie nic innego jak użyć środków, którymi dysponuję, by odpowiedzieć tym samym.

— Jak już powiedziałam, nie oskarżyłam i nie zamierzam oskarżyć pana osobiście o cokolwiek, jeśli nie uzyskam dowodów jednoznacznie świadczących, że świadomie pozwolił pan swym pracownikom zajmować się nielegalną działalnością. Groźby prywatne będą miały dokładnie taki sam efekt jak groźby wywarcia na mnie nacisku przez przełożonych — odparła, czując lodowaty spokój, jaki zawsze niósł ze sobą odpowiednio silny gniew. — Jeśli chce pan, by pana ładunki były traktowane jak inne i szybko odprawiane, wystarczy, by pan dopilnował, aby nie zawierały kontrabandy. Nie powinno to być niewykonalne zadanie dla przestrzegającego prawa obywatela o pańskim autorytecie i możliwościach.

— Doskonale, pani komandor — warknął Hauptman. — Woli pani mnie obrażać, ubierając obelgi w miłe prawnicze zwroty. Daję pani ostatnią możliwość wycofania się, jeśli pani nie zrobi tego dobrowolnie, zmuszę panią do tego!

— Do niczego mnie pan nie zmusi — odparła dziwnie miękko Honor.

Hauptman prychnął ironicznie. Widać było, że jest wściekły i pogardza rozmówczynią, ale odezwał się opanowanym, choć zimnym głosem.

— Zmuszę. Może mi pani wierzyć. Jak wiem, pani rodzice są starszymi partnerami w Duvalier Medical Asocation, prawda?

Zaskoczona nagłą zmianą tematu Honor drgnęła mimowolnie. A zaraz potem zmrużyła niebezpiecznie oczy, domyślając się, co zaraz usłyszy.

— I cóż, pani komandor? — Hauptman prawie mruczał. — Mam rację?

— Tak.

— Więc radzę rozważyć, jakie skutki dla rodziny może mieć pani upór, bo tak się składa, że Hauptman Cartel kontroluje siedemdziesiąt procent akcji tej firmy. Czy wyraziłem się zrozumiale, pani komandor?

Honor znieruchomiała, blada jak trup, z pałającymi oczyma i nerwowym tikiem w kąciku ust. Oczy Hauptmana także rozbłysły, ponieważ zupełnie opatrznie odczytał ten mimowolny ruch mięśni. Uśmiechnął się zadowolony i rozsiadł wygodnie na fotelu.

— Decyzja należy do pani — dodał. — Ja jestem zwykłym, uczciwym kupcem zmuszonym chronić legalne interesy tak swoje, jak i udziałowców w tym systemie. Jeśli uprze się pani nadal przeszkadzać mi w prowadzeniu tychże legalnych interesów, nie pozostawi mi pani innej drogi, jak bronić się w każdy możliwy sposób, niezależnie czy prywatnie podoba mi się to, co będę zmuszony zrobić czy nie. I niezależnie od tego, jak niemiłe będą konsekwencje mojego postępowania dla pani rodziców.

Honor rozprostowała dłonie i wyprostowała się w fotelu. Otworzyła usta, lecz nim zdążyła się odezwać z prawej rozległ się rzeczowy, spokojny głos, w którym pobrzmiewała pogarda:

— Sugerowałbym, aby pan cofnął tę groźbę, panie Hauptman.

Włączenie się McKeona w rozmowę było tak nieoczekiwane, że Honor odwróciła się ku niemu.

Pierwszy oficer HMS Fearless nie miał już maski na twarzy — rysy wykrzywiał mu gniew rosnący w miarę jak Hauptman przyglądał mu się niczym meblowi, o którego istnieniu zapomniał.

— Nie jestem przyzwyczajony do słuchania rad udzielanych przez umundurowane popychadła — prychnął Hauptman.

— Więc najwyższy czas zmienić przyzwyczajenia — odparł dobitnie McKeon. — Od chwili rozpoczęcia tej rozmowy z uporem maniaka próbuje pan traktować działania komandor Harrington jako osobisty atak na pańską osobę. Zdążył pan w ciągu tych paru minut naubliżać i obrazić ją, Królewską Marynarkę i postawić pod znakiem zapytania wykonywanie obowiązków nałożonych na oficerów przez Koronę. Powiedział pan też jasno i wyraźnie, że ani prawo, ani odpowiedzialność nie są dla pana tak ważne jak pańska drogocenna reputacja. Pomimo świadomego chamstwa z pańskiej strony kapitan Harrington pozostała uprzejma, jak przystało na oficera w służbie Korony i osobę dobrze wychowaną. Gdy zaś odmówiła lekceważenia rozkazów i obowiązków, przeszedł pan do gróźb i to skierowanych nie dość, że pod jej adresem, to także pod adresem jej rodziców. Dlatego ostrzegam pana, że gotów jestem zeznać to, co przed chwilą powiedziałem w każdym sądzie.

— Gdzie?! W jakim znowu sądzie?! — Zdumienie wbiło Hauptmana w fotel, a Honor z ledwością zapanowała nad sobą, by nie powtórzyć jego pytań.

— W sądzie — powtórzył z pogardą McKeon. — Na rozprawie, w trakcie której pańskie uporczywe próby nakłonienia oficera Królewskiej Marynarki do zaniechania czynności służbowych zostaną bez wątpienia uznane za dowód współudziału w zdradzie i mordzie.

W sali zapanowała absolutna, otępiała cisza. Hauptman najpierw zbladł, potem poczerwieniał, a na koniec wrzasnął:

— Zwariował pan?! Poodbijało wam wszystkim! Nie ma…

— Czterdzieści siedem godzin temu, panie Hauptman — przerwał mu lodowato McKeon — sześćdziesięciu jeden policjantów Agencji Ochrony Tubylców na planecie Medusa zostało zabitych lub ciężko rannych w trakcie pełnienia obowiązków służbowych. Zostali zamordowani z zimną krwią przez ludzi zaopatrujących tubylców w zakazany narkotyk, zaś laboratorium, w którym go produkowali, zaopatrywane było w energię dzięki nielegalnie zainstalowanemu urządzeniu w zapasowym kolektorze orbitalnym Enklawy Jej Królewskiej Mości. Urządzenie to zostało odkryte i zidentyfikowane przez personel Królewskiej Marynarki zaledwie osiem godzin temu. Nie zostało zamontowane po umieszczeniu kolektora na orbicie, zainstalowano je w trakcie produkcji, a producentem jest Hauptman Cartel.

Hauptman spoglądał na niego, nie mogąc wykrztusić słowa, a McKeon kontynuował tym samym lodowatym i rzeczowym tonem, którego używał zwykle do sztorcowania wyjątkowo niepoprawnych podporuczników.

— Urządzenie to stanowi niepodważalny dowód łączący pańską firmę z handlarzami i producentami narkotyków, a więc i z morderstwem kilkudziesięciu policjantów. Pańskie zaś uporczywe próby odwrócenia uwagi czynników oficjalnych od działalności pańskiej firmy w tym układzie planetarnym mogą zostać uznane jedynie za próbę zatuszowania udziału w zbrodni albo pańskiego, albo pańskich pracowników. W każdym przypadku jest to współudział co najmniej w morderstwie z premedytacją, a odpowiedzialny będzie pan osobiście. Przypominam też, że nielegalne użycie własności Jej Królewskiej Mości jest przestępstwem głównym, a w przypadku prowadzącym do śmierci funkcjonariuszy Korony uważane jest w świetle prawa za zdradę. Dlatego też radziłbym panu we własnym, dobrze pojętym interesie, jak też w interesie pańskiej firmy, że o reputacji nie wspomnę, pełną współpracę z komandor Harrington w odkryciu prawdy i winnych. W przeciwnym wypadku staje się pan automatycznie głównym podejrzanym, przeszkadzającym w oficjalnym śledztwie prowadzonym w tym systemie przez oficerów Jej Królewskiej Mości.

— Pan zwariował! — szepnął Hauptman. — Zdrada?! Morderstwo? Pan wie, że Hauptman nigdy… że ja nie…

— Panie Hauptman, fakty są takie, jak właśnie panu powiedziałem. W tych warunkach, jeśli będzie pan kontynuował wendettę przeciwko kapitan Harrington — pańską wendettę, podkreślam — będę uważał za swój obowiązek przedstawić to, co wiem, sądowi.

Alistair McKeon z satysfakcją spojrzał w niedowierzające oczy Hauptmana, który wyraźnie pobladł pod wpływem tego spojrzenia. Honor zmusiła się do siedzenia w bezruchu i milczeniu, opanowując wściekłość. Ani przez moment nie wierzyła, by Hauptman był w cokolwiek osobiście zamieszany. Lecz jego przerośnięta duma i arogancja nie pozwalały mu potraktować jej zachowań inaczej niż jako osobistego ataku, toteż uciekł się do najniższych i najskuteczniejszych sposobów (bo takim zawsze był szantaż), by zmusić ją do zaprzestania wykonywania obowiązków. To nadużycie władzy i możliwości napełniło ją takim obrzydzeniem, że gdyby nie McKeon, sama nie do końca wiedziała, jak ta rozmowa by się zakończyła. Ton narzucił Hauptman, tak że powinien go bez trudu zrozumieć.

— Nie odważy się pan — powiedział cicho gość.

— Odważę się — głos McKeona nie pozostawiał cienia wątpliwości.

Hauptman przez chwilę spoglądał to na niego, to na Honor, w końcu warknął:

— Dobra, widzę, że się pani tym razem dobrze zabezpieczyła. Nie ma to jak solidny dupochron. Proszę bardzo, niech się tu pani bawi w Boga, może sobie pani sprawdzać, co chce i ile chce. Tylko niech pani nie myśli, że sprawa jest skończona!

McKeon już otwierał usta, lecz Honor trąciła go w ramię, kręcąc przecząco głową, więc nie odezwał się. Honor wstała, nakazała mu gestem, by poczekał, i wskazała Hauptmanowi drzwi. Po czym wyszła w ślad za pieniącym się w bezsilnej złości magnatem.

Mostek spowijała cisza porównywalna jedynie do cmentarnej, co Honor ledwie zauważyła, odprowadzając Hauptmana do windy. W całkowitym milczeniu dotarli na pokład hangarowy, lecz nim drzwi zdążyły się otworzyć, Honor włączyła blokadę i odwróciła się do Hauptmana.

— Panie Hauptman, uznał pan za stosowne obrazić mnie i moich oficerów oraz grozić moim rodzicom — oznajmiła głosem o temperaturze zamarzniętego helu. — Zniżył się pan do metod używanych przez najgorsze męty i udowodnił tym samym, że jest jednym z nich. Doskonale zdaję sobie sprawę, że nie ma pan zamiaru o niczym zapomnieć, więc może pan spać spokojnie — ja też nie mam takiego zamiaru. Jeśli zostanę zaatakowana, będę się bronić, poza tym oświadczam panu, że choć tak prywatnie, jak i służbowo nie jestem zwolenniczką pojedynków, jeśli kiedykolwiek spróbuje pan w jakikolwiek sposób zagrozić moim rodzicom, rozgłoszę publicznie, dlaczego pan tak postępuje, i zażądam satysfakcji. A gdy przyjmie pan wyzwanie, zabiję pana jak ścierwo, którym pan jest!

Kącik ust drgał jej jak żywe stworzenie, a w oczach była tak czysta nienawiść, że Hauptman cofnął się odruchowo i opierając się o ścianę, przyglądał się mówiącej z osłupiałym niedowierzaniem.

— Lepiej byłoby, gdyby pan mi uwierzył, panie Hauptman — dodała miękko i zwolniła blokadę.



ROZDZIAŁ XXI

Wracając na mostek, Honor nadal czuła adrenalinę krążącą w żyłach. Wdzięczna była McKeonowi za interwencję. Hauptman tak wyprowadził ją z równowagi swoim zachowaniem, całkowicie nie pasującym do fasady, którą starannie kultywował, że to, co powiedziała na koniec, było samą prawdą. A oboje wiedzieli, że gdyby go wyzwała, musiałby stanąć do pojedynku — inaczej jego cenna reputacja nie byłaby warta funta kłaków. A gdyby spotkali się z bronią w ręku, zabiłaby go bez cienia litości.

Winda zatrzymała się, drzwi otworzyły i Honor weszła na mostek. Panowski spojrzał na nią zaniepokojony i dopiero teraz dotarło do niej, że albo drzwi do sali odpraw nie były tak dźwiękoszczelne jak sądziła, albo napięcie między nią a Hauptmanem, gdy wyszli, było tak wielkie, że wachta dyżurna je zauważyła. Troskę na ich twarzach widać było wyraźnie, toteż zwolniła, zmuszając się do uśmiechu. Panowski nie rozchmurzył się wprawdzie, ale wyraźnie odprężył. Wolno przeszła przez mostek — nigdzie ani śladu McKeona, a drzwi do sali odpraw były zamknięte, więc podeszła do nich i otworzyła.

McKeon siedział na swoim miejscu, a w atmosferze dosłownie czuć było nienawiść i złość. Mimo to na jej widok wstał i uśmiechnął się z wysiłkiem. Dała mu znak, by usiadł, i podeszła do swego fotela. Dopiero gdy się weń zagłębiła, przyjrzała się uważnie swemu zastępcy.

— Sporo zaryzykowałeś, Alistair. — Pierwszy raz użyła jego imienia, czego zdawał się nie zauważyć.

— Wściekłem się, ma’am — przyznał. — Zjawił się tu niczym Bóg chcący ukarać grzeszników. A ten jego ostatni chamski numer…

McKeon zamiast dokończyć, zgrzytnął zębami.

— Nie zapomni ci, że zmusiłeś go do odwrotu. — W tym co powiedziała, było sporo gorzkiej ironii; podobnie ostrzegał ją McKeon po pierwszym odkryciu futer przez Tremaine’a. — Nie powinieneś był tego robić. To była moja walka i moja odpowiedzialność, ale… dziękuję.

McKeon uniósł głowę i zarumienił się.

— To była nie tylko pani walka, ma’am. To była sprawa całej floty. To była sprawa HMS Fearless, a więc i moja. — Czerwień na jego twarzy pogłębiła się, gdy opuścił głowę, przyglądając się swoim splecionym dłoniom i wykrztusił cicho: — Nie… niewiele pani dotąd miała pożytku ze mnie jako zastępcy, prawda, ma’am?

Honor już miała odruchowo zaprzeczyć, ale ugryzła się w język. McKeon właśnie dla jej dobra zrobił sobie wroga z jednego z najpotężniejszych ludzi w Królestwie. I tym samym uratował ją, bo sama nie wiedziała, czym skończyłaby się ta rozmowa. Czuła takie obrzydzenie i nienawiść, że mogło dojść do rękoczynów — gdyby Hauptman ją uderzył, zabiłaby go gołymi rękoma. A to oznaczałoby koniec kariery. Nawet gdyby go nie zabiła, skutek byłby podobny, gdyby dyskusja przeniosła się na płaszczyznę fizyczną. McKeon powstrzymał ją, dając jej czas na opanowanie się i w genialny sposób spychając Hauptmana do defensywy. W ogóle nie przyszło jej do głowy, by użyć kolektora jako argumentu odwracającego machinacje i dumę magnata przeciwko niemu — nie myślała tak logicznie, jak sądziła. Była dłużniczką McKeona i wątpiła, by była w stanie kiedykolwiek spłacić ten dług. Dlatego chciała mu powiedzieć, żeby nie martwił się przeszłością, i nie dyskutować o jego brakach jako pierwszego oficera.

Jednakże była też kapitanem okrętu, czyli osobą, dla której uczucia, obojętne jak głębokie i uzasadnione, były sprawą drugoplanową. Odchrząknęła więc i powiedziała cicho i bezosobowo:

— Niewiele, panie McKeon.

Drgnął, słysząc te słowa — Honor zmusiła się do pozostania w bezruchu i czekania. Pełna napięcia cisza przeciągała się, aż stała się bolesna, a ona nadal czekała. Wiedziała, że McKeon próbuje wyrzucić z siebie coś ważnego, i że wymaga to czasu. A czas mogła mu dać — tyle, ile było trzeba.

— Wiem, ma’am — powiedział w końcu, unosząc głowę. — I… przykro mi, że tak się stało. To niewiele, ale to — wszystko, co mogę powiedzieć… Zawiodłem panią… zawiodłem okręt… przepraszam.

— Dlaczego, panie McKeon? — spytała miękko i aż się skrzywił, słysząc współczucie w jej głosie.

Przez moment sądziła, że wstanie i ucieknie, ale nie zrobił tego.

— Ponieważ… — przełknął ślinę i rozejrzał się niewidzącym wzrokiem, po czym zmusił się, by spojrzeć jej w twarz, i powiedział: — Ponieważ pozwoliłem, by uczucia przeszkodziły mi w wykonywaniu obowiązków, ma’am.

W tym momencie ich wiek jakby uległ odwróceniu — McKeon stał się młody i bezbronny mimo lat doświadczenia i spoglądał na nią z desperackim wyrazem oczu graniczącym wręcz z błaganiem.

— Zjawiła się pani na okręcie, wyglądając tak cholernie młodo… — dodał z obrzydzeniem do samego siebie. — Wiem, że zasłużyła pani na to dowództwo; wystarczyło zapoznać się z przebiegiem pani służby. Ale ja go tak bardzo pragnąłem! Nie mogłem go dostać z powodu starszeństwa, ale… Pewnie nigdy nie będę dowodził własnym okrętem. Jestem wykonawcą, popychadłem bez inicjatywy, który nie lubi ryzykować, ale chciałem za wszelką cenę dowodzić tym okrętem. Chciałem tego bardziej niż sam się przed sobą przyznawałem. I zobaczyłem panią: o pięć lat młodszą, o stopień starszą, z jednym dowództwem na koncie, wyglądającą jak prosto po akademii i w białym berecie, który tak chciałem nosić.

Zacisnął dłonie w pięści i wstał. A potem zaczął chodzić po sali tam i z powrotem niczym hexapuma po klatce. Honor czuła jego wstyd i potępienie dla samego siebie, ale mimo dużej ochoty nie przerywała jego monologu — musiał to powiedzieć dla swojego i jej dobra, bo tylko w ten sposób mogli oboje przełamać psychiczny mur, którym się odgrodził.

— Nienawidziłem pani — odezwał się stłumionym głosem. — Wmawiałem sobie, że tak nie jest, ale to nie była prawda. I z dnia na dzień sytuacja się pogarszała: za każdym razem, kiedy zrobiła pani coś dobrze, chciałem, żeby było odwrotnie, bo wówczas mógłbym uzasadnić to, co czułem. A potem były manewry floty… Cholera, doskonale wiedziałem, że dali pani niewykonalne zadanie, zwłaszcza po tym, jak wybebeszyli nam uzbrojenie! Wiedziałem, że tego się nie da zrobić, i zamiast pomóc pani, stałem sobie z boku, bo tak naprawdę chciałem, by się pani nie udało. Jestem z wyszkolenia oficerem taktycznym i za każdym razem, gdy zostaliśmy zniszczeni, coś wewnątrz mnie mówiło, że zrobiłbym to lepiej. Guzik prawda: wiedziałem, że nie, ale to było bez znaczenia. Po prostu czułem, że byłbym lepszy. Próbowałem wykonywać swoje obowiązki i nie mogłem… Nie w pełni, tak jak powinienem.

Podszedł do stołu, wsparł się o niego oburącz i pochylił, spoglądając prosto w oczy Honor.

— A potem przydzielono nas tutaj. Powiedziałem sobie, że to pani wina, co było kolejnym kłamstwem, ale za każdym razem, gdy wmawiałem sobie kolejne, uzasadniało ono poprzednie. Tak więc była to pani wina, że zesłano nas na najgorszą placówkę. A potem zaczęła pani opowiadać bzdury o wykonywaniu obowiązków, które tutaj wszyscy i zawsze mieli gdzieś. Było to, krótko mówiąc, pieprzenie: ładne, idealistyczne i bezsensowne pieprzenie jak w akademii, nie mające nic wspólnego z rzeczywistością. Tylko że to była prawda, przynajmniej dla pani, ma’am… Nie wiem, dlaczego Young tak panią wystawił i nie to jest w tej chwili ważne. Ważne jest, że nie jęczała pani ani nie poddała się. Zaparła się pani i dała nam solidnego kopa w tyłek. A potem następnego i tak do skutku, aż przestaliśmy użalać się nad sobą i zaczęliśmy się zachowywać jak przystało na królewskich oficerów. Wiedziałem, co pani robi i dlaczego, i nienawidziłem tego. Bo za każdym razem, gdy robiła pani coś dobrze, był to kolejny dowód, że zasłużyła pani na stanowisko, którego chciałem.

Siadł ciężko w fotelu i powiedział z uczuciem:

— Miała pani rację, a ja się myliłem. Najlepiej dowodzi tego to, co dzieje się obecnie w tym systemie. Jeśli pani chce, żebym się wyniósł z pani okrętu, nie będę miał o to do pani żalu czy pretensji.

I zamilkł, opuszczając ramiona i głowę.

— Nie chcę, by pan opuścił mój okręt, komandorze — powiedziała cicho, pochylając się ku niemu. Podskoczył z wrażenia i uniósł głowę.

— Ma pan rację: zwalił pan wszystko na moje barki i stał z boku. Chciałam, by pan mi pomógł, byśmy spotkali się w pół drogi… potrzebowałam pana… i nie mogłam na pana liczyć. Wszystkie możliwe problemy zwaliły mi się na głowę równocześnie, a w panu zamiast pomocnika miałam tylko świadka. Przyznaję, że były dni, w których miałam ochotę posłać pana w diabły z taką opinią, że jedynie przy dużym szczęściu skończyłby pan na połowie pensji. Zrobiłabym to, gdybym miała kogoś, kto mógłby pana zastąpić i na kim mogłabym polegać… — Przerwała na moment i dodała ze słabym uśmiechem: — I popełniłabym poważny błąd. Przyznaję: nakopanie panu do tyłka przy wszystkich albo publiczne uduszenie sprawiłoby mi sporą frajdę, ale zrozumiałam, że pan próbuje. Nie wiedziałam, w czym tkwi problem, ale uświadomiłam sobie, że na swój sposób robił pan dużo i z dobrymi efektami.

Obserwowałam pana pracę z Rafem w czasie problemów z programowaniem platform sensorycznych. Załatwił pan sprawę idealnie. Widziałam, że nigdy nie był pan zbyt zajęty, by zająć się Panowskim czy czymkolwiek trzeba było się zająć, jak długo mnie nie było w pobliżu. I zrozumiałam, panie McKeon, że nie jest pan ani biernym wykonawcą, ani osobą bojącą się ryzyka. Mówiąc krótko: spieprzył pan robotę. Zawiódł pan i mnie, i okręt, i dla wszystkich mogło się to skończyć katastrofą. Ale każdy kiedyś coś pieprzy i nie jest to równoznaczne z końcem świata.

McKeon przyglądał się jej przez długi moment, po czym wypuścił głośno powietrze i potrząsnął głową.

— Nie mogę… — odchrząknął. — Jedną z rzeczy, których się bałem, było to, że jeśli pani powiem i będzie pani wiedzieć, co czuję, zachowa się pani w ten właśnie sposób. I przerażało mnie to… Bo wiedziałem, że to będzie ostateczny dowód, że naprawdę zasługuje pani na to stanowisko, a ja nie. Rozumie pani, o co mi chodzi, ma’am?

Honor skinęła głową, a McKeon uśmiechnął się smętnie.

— Głupie, no nie? Nigdy nie uważałem, że dzieciaki takie jak Tremaine czy Cardones są nic nie warci, jeśli popełniali błędy i przyznawali się do tego. A sam nie potrafiłem tego zrobić. Nie wobec pani.

— To wcale nie jest głupie, panie McKeon. To po prostu bardzo, bardzo ludzkie.

— Może — szepnął ponownie, spoglądając na swoje dłonie.

Honor pozwoliła, by cisza trwała jeszcze parę minut, nim odchrząknęła.

— Co było, to było — powiedziała bardziej rzeczowo. — Nieprawdaż, panie McKeon?

— Prawda, ma’am. — Oficer wyprostował się w fotelu. — Było, minęło, ma’am.

— Doskonale. — Honor wstała i uśmiechnęła się doń przez stół. — A ponieważ minęło, radzę ci, uważaj, pierwszy, bo następnym razem, kiedy dojdę do wniosku, że zaczynasz znów odstawać, dokopię ci tak, że dolecisz do stacji kontroli lotów. Czy to jasne, panie McKeon?

— Tak jest, ma’am. — McKeon wstał i uśmiechnął się. Ten wyraz twarzy pierwszego oficera był dla Honor zupełnie nowy, ale mimo to wydawał się całkowicie na miejscu.

— Doskonale — powtórzyła bardziej miękko i po sekundowym wahaniu wyciągnęła do niego rękę nad stołem. — W takim razie witamy na pokładzie, komandorze McKeon. Dobrze jest mieć pana z powrotem.

— Dziękuję. — Uścisnął jej dłoń i dodał: — Dobrze jest wrócić… skipper.



ROZDZIAŁ XXII

Grube płatki śniegu spadały bezgłośnie w bezwietrznej arktycznej nocy za oknem, przez którego podwójną szybę z grubego plastiku obserwował je Hamish Alexander. Na plecach czuł miłe ciepło płonącego na kominku ognia tu, w jego gabinecie, nie był on ozdobą jak w gmachu Admiralicji, lecz koniecznością. Była to najstarsza część posiadłości White Haven o dwumetrowej grubości kamiennych ścianach. Budowano ją bowiem w czasach, gdy skał było pod dostatkiem, a ezoterycznych materiałów izolujących i ocieplających, sprowadzanych spoza planety ciągle brakowało. Okazało się, że odpowiednia warstwa kamienia była równie skuteczna.

Odwrócił się do olbrzymiego kominka i dołożył kolejne polano, pogrzebaczem poprawiając jego ułożenie na węglach. Polano było świerkowe, choć drzewo rosnące na Manticore poza nazwą nie miało zbyt wiele wspólnego z ziemskim pierwowzorem. Odstawił pogrzebacz i spojrzał na wiszący na ścianie chronometr. Było dwanaście minut po kompie, czyli początku liczącej dwadzieścia siedem minut godziny zwanej kompensacyjną, pozwalającą dostosować dzień planetarny do standardowego przelicznika czasu. Był zaintrygowany — nawet biorąc pod uwagę różnice czasów, było naprawdę niezwykłe, by brat miał ochotę rozmawiać z nim o tak późnej porze. A jeszcze bardziej niezwykłe było to, że dokładnie określił godzinę, o której będzie się łączył. Jakby w odpowiedzi, stojący na biurku moduł łączności wydal charakterystyczny dźwięk, toteż Hamish czym prędzej podszedł doń i opadł na masywny fotel zamówiony jeszcze przez pradziadka u rzemieślników z systemu Sandalwood ponad standardowy wiek temu.

Odebrał połączenie i na ekranie pojawiła się twarz młodszego brata.

— Cześć, Hamish — odezwał się czcigodny William MacLeish Alexander.

— Witaj, Wilie. — Alexander odchylił oparcie fotela i rozsiadł się wygodnie, zakładając nogę na nogę. — Czemu zawdzięczam tę przyjemność?

— Swojej komandor Harrington. — William szybciej niż zwykle przeszedł do rzeczy.

— Mojej? — zdziwił się uprzejmie Alexander.

— Nie musisz udawać takiego zaskoczonego — wyszczerzył się radośnie Willie. — Puszyłeś się wystarczająco, kiedy zaczęła rozrabiać w systemie Basilisk.

— „Puszyłeś się” to takie prymitywne słowo — skrzywił się Alexander i wybuchnął śmiechem. — Choć przyznaję, że podobają mi się jej poczynania i raz czy dwa powiedziałem to głośno.

— I tak dobitnie jak się tylko dało, jeśli w zasięgu słuchu był jakiś liberał czy postępowiec — zgodził się William.

— Nawyk rodzinny. A co konkretnie zacząłeś o niej mówić?

— Robię za emisariusza w imieniu mego szacownego premiera — odparł lekko William, ale ton jego głosu sugerował, że sprawa jest poważna. — Wiedziałeś, że Klaus Hauptman pofatygował się osobiście, żeby wymusić na niej zaprzestanie kontroli?

— Nie wiedziałem. — Alexander nawet nie próbował ukryć niesmaku. — Chociaż powinienem się tego po gnidzie spodziewać. Jakoś wątpię, żeby mu się udało.

— I rzeczywiście się nie udało. Tak na marginesie: chciałbym wiedzieć, skąd wiedziałeś, że tak będzie.

— Gdyby Harrington należała do ludzi podatnych na presję, już by się ugięła. Przeglądałem sobie regularnie raporty Jima Webstera i nie mam wątpliwości, że gdyby była głupia, nie zdołałaby dokonać tego, czego dokonała, a przy okazji wywołać takiego piekła. A tylko dureń nie wziąłby pod uwagę konsekwencji, przystępując do wykonania tego zadania. Skoro nie jest głupia i zdawała sobie sprawę z prawdopodobnych reakcji na swe poczynania, to znaczy, że wszystko zaplanowała, zanim weszła na tę minę.

— Mina to całkiem trafne określenie — zgodził się Willie niespodziewanie poważnie. — Gdyby zrezygnowała, szlag mógłby trafić znacznie więcej niż tylko jej karierę.

Alexander nie odezwał się, uniósł jedynie pytająco brwi, więc Willie wyjaśnił:

— Hauptman przed odlotem wykorzystał wszystkie sposoby nacisku, jakimi dysponował na miejscu. Z księciem nic nie wskórał, ale Janacek to zupełnie inna sprawa. Musiał wpłacić znacznie większe kontrybucje ich partiom, bo ma u liberałów większe wpływy niż sądziliśmy. Marisa oficjalnie nie może ustąpić ani o milimetr, nie doprowadzając do rozbicia rządu i utraty stanowiska, a przed tym ostatnim broni się pazurami. Natomiast tak ona, jak i Wallace przygotowali się, by naskoczyć na flotę całościowo za postępowanie w systemie Basilisk. Gdyby Harrington cofnęła się teraz, zrobiłaby z całego Królestwa kosmiczne pośmiewisko, najpierw wywołując międzyplanetarne incydenty z sąsiadami, a potem zaprzestając działań, które te incydenty wywołały.

Alexander prychnął pogardliwie.

— Dobra, obaj wiemy, że to zwykle pieprzenie. — Willie uśmiechnął się chłodno. — Nigdy dotąd nie protestowali, a pretensje do Harrington za przywrócenie dotychczasowego stanu rzeczy równocześnie z krytykowaniem jej za jego wcześniejsze naruszanie są równie głupie, co nielogiczne. Tyle że liberałowie nigdy nie błysnęli logiką w całym podejściu do sprawy terminalu Basilisk, a gdyby teraz darli się wystarczająco głośno i długo, wywołaliby stosowne zamieszanie, zwłaszcza wśród niezaangażowanych parów. Być może przeciągnęliby na swoją stronę także premiera, który mógłby uznać, że Harrington, ustępując pod presją, naraziła prestiż Królestwa. W sumie mogliby postawić wniosek o unieważnienie całego Aktu Przyłączenia.

— Dużo by im z tego przyszło!

— Zależy jak by się do tego zabrali i kogo nakłonili do pomocy. Na przykład, wszystko wskazuje na to, że przynajmniej pierwsze posunięcie gotów był wesprzeć High Ridge.

— High Ridge razem z Marisą i Wallacem? To ci dopiero przetasowanie.

— I to nie wróżące niczego dobrego dalszemu poparciu rządu przez konserwatystów — zgodził się William. — Sądzę, że to głównie sprawka Janaceka i North Hollowa. Harrington robi z dnia na dzień coraz większego durnia z Younga, a więc pośrednio też z Janaceka, ale nie o to chodzi. Problem w tym, że praktycznie wszystkie partie opozycyjne ostro zwierały szeregi i przygotowywały się do ruchu, oczekując, że Hauptman zmusi Harrington do uległości. W kata miał się zabawić Wallace: posunął się tak: daleko, że zgłosił się do oficjalnego pytania na następny miesiąc w kwestii „stanu spraw na placówce Basilisk”.

— No proszę! — Alexander uśmiechnął się ze złośliwą satysfakcją.

Oficjalne pytania były instytucją parlamentarną dającą opozycji szansę na wymuszenie na rządzie otwartej (i z zasady ostrej) dyskusji w kwestiach, o których ten wolałby się nie wypowiadać. Premier mógł odmówić odpowiedzi (przy poparciu Korony i przewodniczącego Trybunału Królewskiego) jedynie wtedy, gdy mogłoby to narazić bezpieczeństwo Królestwa Manticore. Nawet wówczas zresztą poszczególni członkowie parlamentu mieli możliwość debaty nad postawionym pytaniem na zamkniętej i utajnionej sesji. Potencjalnie była to niezwykle skuteczna broń, ale ten kij miał dwa końce — raz postawionego pytania zgodnie z niepisaną tradycją nie można było cofnąć. Nie mógł tego zrobić nawet jego autor, a czasami zgranie czasowe wydarzeń i pytania brało w łeb, jak choćby w tym przypadku.

— Niezgraby — ocenił zwięźle Alexander.

— Całkowite i dokumentne. A skoro pytania nie da się cofnąć, Harrington stworzyła nam idealną okazję, by przeforsować stosowne poprawki do Aktu. Ale jedynie w sytuacji, gdy pozostanie dowódcą placówki Basilisk, gdy pytanie oficjalnie stanie w parlamencie.

— Jim na pewno jej nie odwoła. A Janacek nie może, jeśli sprzeciwią się Jim i Lucien Cortez, a sądzę, że tak zrobią.

— A jeśli Young wróci na placówkę?

— A to jest inna sytuacja — zgodził się Alexander. — Jim i Lucien nie mogą go powstrzymać, podobnie jak Janacek nie może odwołać Harrington. Chyba że chcielibyśmy otwartej wojny z konserwatystami, którą zresztą i tak przegrają, bo w konfrontacji z Pierwszym Lordem Admiralicji muszą, albo zasada cywilnej kontroli nad wojskiem idzie się gwizdać.

— Tego właśnie się obawiałem — westchnął William; — Nasi ludzie w opozycji twierdzą, że High Ridge robi, co może, by North Hollow „zasugerował” synowi podwinięcie ogona i jak najszybszy powrót do układu Basilisk. Jeśli będzie musiał, to nawet bez okrętu.

— To nic nie da. Można powiedzieć, że jest on dowódcą w systemie Basilisk tylko dlatego, że przydzielono tam jego okręt.

— Mógłbyś może mówić bardziej zrozumiale? — zaproponował po paru sekundach przerwy Willie.

— Na tym zawsze polegał problem tej placówki. — Alexander uśmiechnął się złośliwie. — Oficjalnie nie istnieje „placówka Basilisk” w takim sensie, jak dajmy na to sektor Manticore, czy sektor Gryphon, a to dzięki treści Aktu i polityce Janaceka. Oznacza to, że dowódca placówki nie jest w tej samej sytuacji, co powiedzmy dowódca flotylli czy eskadry wydzielonej, którzy są odpowiedziami za wszystkie operacje w wyznaczonym rejonie i za poczynania wszystkich przydzielonych tam okrętów. Dzięki zamieszaniu, jakie towarzyszyło naszemu pojawieniu się w tym systemie teren i zadania placówki Basilisk nie zostały nigdy oficjalnie określone. Young działa przede wszystkim jako kapitan okrętu przydzielonego do tego obszaru, a dowódcą placówki został wyłącznie z tego powodu, że był tam najstarszym rangą oficerem Royal Manticoran Navy. Inaczej rzecz ujmując: jego „obszarem dowodzenia” jest HMS Warlock, a zasięg jego władzy ograniczony jest miejscem fizycznego przebywania krążownika. Gdyby przeniósł się na HMS Fearless, odsyłając Warlocka, co powinien zrobić, nikt nie miałby nic przeciwko temu. Ale skoro tego nie zrobił i wydał stosowne rozkazy Harrington, tym samym przekazał jej dowodzenie placówką i zrzekł się władzy nad nią,aż do chwili swego powrotu, ale tylko na pokładzie Warlocka. Oficjalnie nie może wrócić bez okrętu, bo będzie to równoznaczne z dezercją. Chyba że Lucien wyda mu inne rozkazy. A ja mogę dopilnować, by Jim stał się w tej kwestii niezwykłym wręcz formalistą, gdyby Young spróbował je uzyskać.

— A kiedy Warlock wyjdzie ze stoczni? — spytał Willie po namyśle. — Jest szansa, że zdąży znaleźć się w układzie Basilisk, zanim Wallace będzie zadawał pytanie?

— Możliwe. — Alexander zabębnił palcami po blade, myśląc intensywne. — Jest to możliwe, choć nie jest pewne.

— No dobra. — William wziął głęboki oddech i zapytał: — Rozumiesz, że nasza rozmowa jest całkowicie nieoficjalna?

Alexander przytaknął, spodziewając się podobnego pytania.

— Książę prosił mnie, abym ci przekazał, że rządowi Jej Królewskiej Mości byłoby nader na rękę, gdyby lord Pavel Young przez następny miesiąc nie znalazł się w systemie Basilisk.

— Rozumiem, Willie. — Alexander przyjrzał mu się z namysłem. — Zobaczę, co będę w stanie zdziałać… Nieoficjalnie, ma się rozumieć.

— Dzięki, Hamish. Będziemy naprawdę zobowiązani.

— Wszystko dla słusznej sprawy — uśmiechnął się Alexander. — Dam ci znać, jak tylko będę coś wiedział na pewno.

Brat skinął głową i Alexander przerwał połączenie. Przez kilka chwil siedział zamyślony, po czym wybrał kodowane połączenie z Jamesem Websterem. Na ekranie dłuższą chwilę widział napis „CZEKAJ”, nim pojawił się na jego miejscu zaspany Webster.

— Kogo…? Na litość boską, Hamish! Pozwól spać spracowanemu człowiekowi! Czego dzwonisz po nocy, nie mogłeś poczekać do rana?

— Nie mogłem. Właśnie rozmawiałem z Williem i obaj mamy małą robótkę… — Po czym wyjaśnił o co chodzi, streszczając w paru zdaniach rozmowę.

Websterowi senność przeszła jak ręką odjął.

— Niewiele by chcieli, nie? — mruknął ironicznie, gdy Alexander skończył.

— Nie więcej niż my. A to jest piękna okazja, żeby złapać opozycję z majtkami na wysokości kolan, Jim. Z tego co Willie mi powiedział poprzednio, wynika, że większość Izby Lordów jest pod takim wrażeniem osiągnięć Harrington, iż gotowa jest poprzeć stanowisko rządu, a w Izbie Gmin i tak mamy przeważającą większość. Jeśli Wallace zada pytanie w czasie, gdy Harrington nadal będzie pełniącą obowiązki dowódcy placówki Basilisk, rząd może odpowiedzieć, opierając się na działaniach jej, nie Younga, a przy okazji oficjalnie zostanie potwierdzone to, co obaj wiemy: że Harrington jest dobrym oficerem wykazującym stosowną inicjatywę, by wypełnić wszystkie obowiązki ciążące na Królewskiej Marynarce. I że jest pierwszym od dwudziestu lat oficerem, który to robi. Rząd może wówczas spokojnie wnioskować o wprowadzenia stosownych zmian prawnych, by inni oficerowie nie mieli wątpliwości, na czyn polegają ich obowiązki w tym układzie planetarnym. A jeśli to nastąpi, będziemy w stanie zmienić placówkę Basilisk w coś skutecznego i potrzebnego, a nie cierpieć z powodu kretyńskiego koszmarka. Harrington zrobiła swoje, teraz nasza kolej, a to oznacza na początek utrzymanie Younga tutaj jak długo się da.

— Hamish, to jest zbyt piękne, żeby było prawdziwe! Tylko jak chcesz go tu zatrzymać? Gwarantuję, że ani Lucien, ani ja nie pozwolimy mu wrócić bez Warlocka, a jeśli zrezygnuje z dowództwa, wyląduje na połowie pensji. Problem w tym, że Warlock prawie skończył remont.

— Wiem, Jim. Natomiast czasami najlepsze stocznie zawalają termin albo robota dosłownie rozłazi się ludziom w rękach.

— Nie sądzę; żeby to było coś, o czym powinien wiedzieć Pierwszy Lord Przestrzeni.

— To mu nie mów — uśmiechnął się radośnie Alexander — I nie opowiadaj mi, że nie zdarza ci się zapomnieć o czymś poinformować swego urzędowego ja.

— Czasami są zdarza — przyznał Webster. — A o czym mam tym razem zapomnieć sobie powiedzieć?

— Że utnę sobie osobistą pogawędkę z Craigiem. Mogę go uspokoić, że mam twoje błogosławieństwo? Naturalnie nieoficjalne.

— Nieoficjalne, ale gorące.

— Doskonale. Dzięki, Jim. Przepraszam za wyciągnięcie z łóżka.

— Nie ma o czym gadać. Tylko przekonaj Craiga.

— Przekonam. — Alexander uśmiechnął się z zadowoleniem. — Na pewno przekonam.



* * *


Wiceadmirał Eskadry Czerwonej, sir Craig Warner, dowodzący stacją kosmiczną Jej Królewskiej Mości Hephaestus dopilnował, by mimo pełnego zajęć dnia powitać osobiście pasażera jachtu, który właśnie cumował. Dawniej niż chciałby pamiętać, młody komandor Warner został zmuszony do pojedynku w związku z pijacką obelgą uwłaczającą dobremu imieniu pewnej damy. Jego kapitanem był wówczas szlachetnie urodzony jegomość, który zdecydowanie sprzeciwiał się temu zwyczajowi, natomiast gdy poznał okoliczności i graficzny charakter obelgi, ku zaskoczeniu Warnera zaproponował, że zostanie jego sekundantem. Dama, o którą poszło, od lat była żoną Warnera i matką czwórki jego dzieci, zaś kapitan został bliskim przyjacielem i ojcem chrzestnym pierworodnego syna. Skoro więc teraz poprosił o parogodzinne spotkanie, Warner tylko się ucieszył.

Jacht skończył dokowanie i ze śluzy wyłonił się Hamish Alexander w cywilnym garniturze, jako że od pierwszego tygodnia rządów Janaceka był na połowie pensji, toteż nie tracili czasu na ceremonie.

— Miło cię znów widzieć, Craig — Alexander potrząsnął dłonią Warnera. — Nie znudziło ci się w stoczni?

— Coś słyszałem o jakiejś eskadrze liniowej potrzebującej dowódcy.

— Naprawdę? — uśmiechnął się Alexander. — Kiedy?

— Za siedem miesięcy. Niestety, dział remontowy floty lubi mnie bardziej niż ja ich.

— Pewnie dlatego, że jesteś taki skuteczny w organizacji pracy — zachichotał Alexander, gdy skierowali się do kapsuł transportowych.

— Dobra, dobra. Powiedz, co cię sprowadza? Bo chyba nie chcesz sobie zrobić wycieczki po warsztacie?

— Może później. Najpierw chciałbym z tobą porozmawiać. Prywatnie.

Warner spojrzał nań uważnie i skomentował:

— W takim razie moje biuro będzie najlepsze. — Wybrał stosowną kombinację na klawiaturze przy milczącej aprobacie Alexandra.

Kapsuła zatrzymała się o jakieś pięćdziesiąt metrów od gabinetu Warnera, do którego obaj oficerowie flagowi doszli, gawędząc o niczym. Warner wystawił za drzwi adiutantkę i sekretarza i zamknął je za nimi starannie. Potem wskazał gościowi fotel, nalał do dwóch szklaneczek alkoholu i siadł za biurkiem.

— Dobra, powiedz wreszcie, o co chodzi, Hamish.

— O placówkę Basilisk — odparł zapytany, a widząc zaskoczenie gospodarza, dodał: — Konkretniej o całkiem realną możliwość, że będziemy tam wreszcie mieli rozwiązane ręce. Jesteś zainteresowany?

— Bardzo. A co to ma wspólnego ze mną?

— Ano sporo, bo… — i Alexander streścił mu rozmowę z bratem.

Warner wysłuchał go uważnie, pokiwał głową i odchylił oparcie fotela…

— Chcecie, żebym przetrzymał tu Younga przez miesiąc? — spytał, gdy Alexander skończył.

— Co najmniej i jak najbardziej nieoficjalnie. Jesteś w stanie to zrobić?

— Nie wiem, Hamish. — Warner poskubał się po wardze w zamyśleniu i wzruszył ramionami. — Problem w tym, że ja już od dłuższego czasu przeciągam naprawy. Prawdę mówiąc od chwili, w której dowiedziałem się o poczynaniach Harrington. I to wyłącznie dla przyjemności oglądania, jak ten skurwysyn się poci. Ponieważ nie przyznają Warlockowi takiego priorytetu, jak gnojek by chciał, zjawia się tu średnio co drugi dzień i narzeka.

— Czy to znaczy, że użyłeś już wszystkich chwytów?

— Zobaczymy… — Warner włączył komputer, wszedł w plany remontowe Warlocka i zmarszczył brwi, pogwizdując bezgłośnie.

Alexander natomiast zaczął trenować cnotę cierpliwości.

— No, proszę! — ucieszył się po paru ładnych minutach Warner. — A to ciekawostka.

— Co?

— Zaraz po przybyciu Young przedstawił mi listę napraw i modyfikacji, jakich według niego wymagał okręt. Między innymi chciał kompletnego przeglądu dziobowych tunerów napędu nadprzestrzennego. Nawet się przy tym upierał, ale coś tak dużego wymaga zgody działu remontowego, czyli mojej — Webster uśmiechnął się nagle z diabelskim błyskiem w oczach.

— A jaką decyzję pan podjął, admirale Webster?

— Żadnej, admirale Alexander. Z dokumentacji i testów wynika, że tunerów nie potrzeba ruszać jeszcze przez osiem do dziewięciu miesięcy przebywania w nadprzestrzeni. Potem zacznie się zbliżać termin przeglądu i wymiany. Decyzji nie podjąłem, bo mnie wkurzył, ale w normalnych warunkach nie zgodziłbym się na to, biorąc pod uwagę stan komponentów.

— A w tych warunkach?

— No cóż, chyba dam się przekonać, że jest to niezbędne — odparł łaskawie Warner.

— Dobra. Tylko czy on się zgodzi, skoro tak mu się zaczęło ostatnio spieszyć?

— Na pewno. To znaczy, gdybym go zapytał, z pewnością by podziękował. Ale na wszystko są sposoby, Hamish. Na wszystko.

— Jakie na przykład?

— Cóż… — Warner wyłączył komputer i uśmiechnął się złośliwie. — Zaczniemy od tego, że nie przekażemy mu dobrej nowiny o zgodzie na naprawę w czasie tej wachty. Young wiele czasu spędza na powierzchni, włócząc się po nocnych lokalach Landing, a komunikator zostawia wtedy w domu. Wiadomości odsłuchuje rano następnego dnia, jak wytrzeźwieje. Całą robotę wykonuje jego zastępca, komandor Tankersley. Poczekamy, aż ruszy w tango, i rozpoczniemy robotę, co da nam półtorej wachty, czyli dziesięć godzin minimum, nim się tu zjawi. Do tego czasu Warlock będzie rozpruty jak po dobrym trafieniu.

— Tankersiey nie domyśli się i nie uprzedzi go?

— Nie kochają się zbytnio, bo to całkiem porządny oficer i człowiek. Nie sądzę, by pochwalał to, co Young próbował zrobić Harrington, a nie może być zastępcą Younga i nie wiedzieć, jakie ścierwo i beztalencie ma za kapitana. Wątpię, by Young wyjaśnił mu motywy swego postępowania, więc może grać posłusznego a głupawego i niedoinformowanego, jeśli będzie mu to pasowało. Sądzę, że przekaże Youngowi wiadomość, ale nie będzie próbował go odszukać, ani też nie potraktuje tej wiadomości jako specjalnie uprzywilejowanej… Ale nie szkodzi się upewnić — Moja adiutantka Cindy jest nie tylko ładna, ale też inteligentna, co się rzadko zdarza, a spędza z nim sporo wolnych godzin. To jeden z powodów, dla których uważam go za porządnego; inaczej nie marnowałaby na niego czasu. Nie będziesz miał nic przeciwko, jeśli ją poproszę, by wspomniała mu, iż byłbym zobowiązany, gdyby następny meldunek o postępie prac, jaki przekaże Youngowi, był mało precyzyjny?

— Jeśli się mylisz w jego ocenie, to rykoszet trafi w ciebie — ostrzegł Alexander.

— Wątpię, bym się mylił, a jeśli nawet, to dla takiego celu warto zaryzykować. A tak w ogóle, to na co komu eskadra?! Carol i tak wolałaby, żebym już na stałe został w domu — Warner mówił to lekkim tonem, ale obaj wiedzieli, że jeśli sprawa się wyda, będzie miała poważne konsekwencje z wylądowaniem na stałe na połowie pensji włącznie. — Nie bój się, Hamish; nie takie numery wykręcałem. A kiedy już otworzymy kadłub Warlocka, przez dobre siedem tygodni nigdzie się stąd nie ruszy. Wystarczy tyle?

— Wystarczy. I dziękuję.

— Nie ma o czym mówić. Jego tatuśka też zresztą nigdy nie lubiłem. A Carol będzie zachwycona, jak jej powiem; wiesz, że North Hollow startował do niej, zanim wzięliśmy ślub.

— Nie wiedziałem. Zastanowiło mnie tylko, dlaczego tak nie lubisz jego syna.

— Jedno z drugim akurat ma niewiele wspólnego. Ten głupi dzwon sam z siebie jest hańbą dla munduru, który nosi — wyjaśnił Warner z satysfakcją. — To oficjalny powód twojej wizyty mamy już załatwiony. Skoro i tak musimy poczekać na wprowadzenie w życie mojego genialnego planu, może oprowadzę cię po stacji? Możemy skończyć obiadem w mesie flagowej, nim wrócisz do domu.

— Brzmi zachęcająco. — Alexander wstał i obaj skierowali się ku drzwiom. — Jak dzieciaki? Widziałem co prawda Carol w zeszłym tygodniu, tylko nie bardzo mieliśmy czas porozmawiać.

— W porządku. Sandra niedawno została komandorem, Bob jest w akademii, a Keith i Fred w szkole i jak na razie żadnego nie interesuje kariera we flocie, ale…

I gawędząc wesoło, ruszyli w dół korytarza.



ROZDZIAŁ XXIII

Medusa nadal była najnudniej wyglądającą planetą, jaką Honor w życia widziała, co potwierdziło kolejne spojrzenie na ekran. Nie wiadomo dlaczego przypomniało jej się stare ziemskie przekleństwo o życiu w ciekawych czasach — teraz nabrało ono zupełnie nowego sensu. Stłumiła westchnienie, podeszła do kapitańskiego fotela i usiadła, nie przejmując jednak wachty od McKeona. Musiała sporo przemyśleć, a nie chciało jej się siedzieć samotnie.

Od wizyty Hauptmana upłynęły dwa dni, w trakcie których nie przytrafiło się żadne nowe nieszczęście. Do ciekawszych wydarzeń należała i barwna, i niezwykle złośliwa relacja Estelle Matsuko z rozmowy z emisariuszem hrabiny Marisy. Honor nie sądziła, że pani gubernator potrafi wpaść w taką furię — wyglądała na gotową gryźć dywan i demolować meble. Po wysłuchaniu opowieści Honor zrozumiała ją — wyglądało na to, że hrabina New Kiev dostała konkretne wytyczne od sponsorów, a zwłaszcza od Hauptmana — z uwag Matsuko wynikało, że kartele handlowe łożyły na partię liberalną znacznie więcej niż Honor sądziła. Co prawda sojusz między zwolennikami zwiększenia wydatków socjalnych i tuzami kapitalizmu był nieco dziwny, ale istniał, i w jego efekcie hrabina Marisa zdecydowała się przykręcić śrubę Matsuko, by spełnić żądania dobroczyńców.

Honor ze sporym zaskoczeniem dowiedziała się, iż hrabinie Marisie powiedziano niegrzecznie, za to stanowczo, by nie wtykała nosa w działania Królewskiej Marynarki w systemie Basilisk, co musiało być dla niej dużym szokiem. Honor była tym zachwycona, jako że potwierdzało to jej nadzieje, że ktoś w Admiralicji pochwalał jej poczynania. Był to także pierwszy wypadek, by ministrowi do spraw Medusy powiedziano, i to jednoznacznie, że jej władza kończy się dokładnie tam, dokąd dociera atmosfera planety. Było to dawno spóźnione przejęcie obowiązków i odpowiedzialności przez flotę, choć wiedząc, jakich zwykle przydzielano tu oficerów, Honor zastanawiała się, jak długo to potrwa. Obecnie jednak hrabina Marisa nie była w stanie nic na to poradzić, a co więcej, wyglądało na to, że jej autorytet nawet we własnej partii uległ poważnemu zachwianiu.

Honor nie całkiem rozumiała błysk w oczach Matsuko, gdy ta wdała się w spekulacje na temat sytuacji politycznej w parlamencie. Nie znała się na niuansach politycznych machinacji — w Królewskiej Marynarce (jak zresztą w każdej) podległość służbowa była jasno określona niezależnie od walki o wpływy między rozmaitymi grupami. Dama Estelle natomiast doskonale orientowała się w bizantyjskich zgoła regułach gry zwanej polityką i była przekonana, że zanosi się na coś skomplikowanego i drastycznego, co nie wróżyło dobrze hrabinie Marisie. Po dłuższym wykładzie Honor była w stanie zrozumieć podstawy. Hrabina Marisa jako jeden z liderów opozycji była ministrem tylko dlatego, że Medusa tradycyjnie pozostawała w obszarze wpływów Partii Liberalnej jako coś w rodzaju qui pro quo — pozostałość po walce parlamentarnej związanej z przyłączeniem układu Basilisk. Istniały jednak granice swobody jej decyzji — w końcu wchodziła w skład rządu i jeśli pozwoliłaby sobie na zbyt wiele, skończyłoby się to utratą stanowiska. Wychodziło na to, że właśnie dotarła do tej granicy, ponieważ jej emisariusz przybył tu z „sugestiami”, nie zaś z poleceniami.

Pani gubernator miała te sugestie gdzieś, a w opinii Honor wszystkie one były wariacjami jednego tematu: Dama Estelle powinna pamiętać o ważnej roli, jaką w Królestwie Manticore odgrywały wielkie firmy kupieckie, i starać się o „bardziej pojednawczy ton” w stosunku do nich oraz próbować „mediacji w wypadkach zbyt rygorystycznego stosowania przepisów handlowych przez Królewską Marynarkę”. Powinna też mieć na względzie „zgodne z prawem obawy karteli dotyczące nagłych zmian w sposobie stosowania tychże przepisów”. Nade wszystko zaś powinna „pamiętać o czasowym charakterze naszej obecności na planecie” i w związku z tym unikać jakichkolwiek akcji mogących rozgniewać tubylców lub tych, którzy pewnego dnia — będą z nimi handlowali jako z partnerami. No i ma się rozumieć „powinna czynić wszelkie wysiłki by zapobiec zbytniej gorliwości” w wykonywaniu rozkazów przez obecnie dowodzącego placówką Basilisk oficera władającego resztą systemu. W opinii Honor był to zwykły szantaż, tylko ubrany w pięknie brzmiące, puste frazesy i całkowicie pozbawiony realnej groźby. A co ważniejsze, nastąpił w najgorszym możliwym momencie, bowiem emisariusz zjawił się mniej niż dziesięć minut po wizycie Matsuko w szpitalu, gdzie właśnie zmarł kolejny ciężko ranny w wybuchu laboratorium policjant. Omal nie urwała nieszczęśnikowi głowy i odesłała go z dokładnym opisem ostatnich przypadków naruszania prawa na terenie Protektoratu Jej Królewskiej Mości Medusa. Oraz, jak poinformowała Honor z ponurą satysfakcją, z raportem, w którym. napisała wyraźnie, że odkrycie tych przestępstw stało się możliwe jedynie dzięki: „pełnym poświęcenia, uporu i w pełni profesjonalnym działaniom komandor Harrington i załogi HMS Fearless podejmowanym zarówno samodzielnie, jak i w pełnym współdziałaniu z Agencją Ochrony Tubylców”. W tych okolicznościach, konkludowała pani gubernator, nie ma zamiaru powstrzymać, lecz raczej w pełni popierać i wspomagać wszelkie poczynania komandor Honor Harrington w każdy możliwy sposób. Naturalnie, jeśli rząd Jej Królewskiej Mości nie pochwala jej decyzji, gotowa jest złożyć rezygnację.

Fakt, iż emisariusz nie był przygotowany na ewentualność złożenia przez nią rezygnacji, w opinii Estelle Matsuko potwierdzał jej wniosek, iż hrabina Marisa miała kłopoty. Honor nie była tego taka pewna, ale biorąc pod uwagę niespodziewane poparcie w Admiralicji, być może pani gubernator miała jednak rację… Problemem podstawowym było jednak to, że poparcie mogło zniknąć, jeśli nie uda się jej i Matsuko złapać winnych produkcji narkotyków (i karabinów skałkowych) albo udowodnić w inny sposób, że powstrzymały raz na zawsze ich działalność. A prawda wyglądała nieciekawie — od odlotu kuriera z emisariuszem i Hauptmanem na pokładzie nie posunęły się ani o krok naprzód. Honor odchyliła oparcie fotela, założyła nogę na nogę i złączyła palce dłoni pod brodą, dumając, co jeszcze mogłaby zrobić. Albo może zrobić. Nimitz spał w najlepsze na oparciu.

Nielegalne podłączenie do kolektorów było ślepym zaułkiem. To znaczy: nie miała wątpliwości, że zostało zainstalowane fabrycznie lub w trakcie montowania kolektora na orbicie. Śledztwo, jakie zapoczątkował jej meldunek, na pewno zakończy się fiaskiem. Osoby za to odpowiedzialne były tak wysoko postawione i miały tyle czasu, że wszelkie ślady operacji dawno zostały zniszczone. A przy montażu prefabrykowanych elementów na orbicie brało udział zbyt wielu ludzi, by po latach dało się cokolwiek ustalić. Szansa na odnalezienie winnych była praktycznie żadna.

Matsuko miała natomiast rację w innej kwestii — podłączenie się do zapasowego kolektora rządowego wskazywało na niesamowitą pewność siebie stojącą w sprzeczności ze starannym maskowaniem laboratorium. Nie musieli czerpać energii akurat z tego kolektora — nie musieli w ogóle używać kradzionej energii z jakiegokolwiek kolektora, mogli wykorzystać własny geotermiczny generator czy zwykły hydrogenerator ukryty w pobliskich gorących źródłach. Energię przesyłaną wkopanym kablem na odcinku dwóch kilometrów naprawdę znacznie trudniej byłoby wykryć. Wyglądało to tak, jakby przeciwnicy mieli dwie osobowości: jedna ukrywała działalność z posuniętą do przesady ostrożnością, druga szła na niepotrzebne ryzyko, A mogła istnieć jeszcze trzecia, biorąc pod uwagę sposób wysadzenia laboratorium. Był to szczyt głupoty ze strony przestępców, bo wiadomym było, iż policja Agencji nie spocznie, nim nie znajdzie tych, którzy to zlecili. Tak działo się od zawsze w całym wszechświecie. Ten masowy mord wyglądał prawie jak wyzwanie i to mające spowodować jak najostrzejsze reperkusje. A to nie miało sensu — nie dość, że przestępcy zachowywali się absurdalnie, to na dodatek sama skala operacji była zbyt duża. Tym, o co im chodziło, na pewno nie były dochody ze sprzedaży narkotyków czy broni tubylcom, bo takich dochodów przy tej ilości po prostu nie mogli mieć. Wyglądało to raczej na tajną operację, tylko ani Honor, ani Matsuko nie były w stanie zrozumieć, co było jej celem. Zbrojenie tubylców przy równoczesnym dostarczaniu im narkotyku wywołującego skłonności do stosowania przemocy wskazywało na próbę wywołania powstania, a powodzenie takiego powstania było fizycznie niemożliwe, biorąc pod uwagę, jakie siły mogło w krótkim czasie posłać na planetę Królestwo Manticore. Prawda — masakra mogła być spora, ale większość ofiar ponieśliby tubylcy, a efektem byłby silny, stały garnizon zamiast uzbrojonych wyłącznie w lekką broń policjantów.

Chyba że organizatorzy (a starannie unikała przyznania, że najprawdopodobniej stoi za tym Haven) liczyli na inną reakcję. Zawsze istniała możliwość, że uczciwa masakra na Medusie zostanie wykorzystana przez liberałów i postępowców do wzbudzenia w parlamentarzystach stosownego obrzydzenia w celu przepchnięcia unieważnienia dotychczasowych aktów i doprowadzenia do całkowitej nieobecności przedstawicieli Jej Królewskiej Mości na planecie. Było to mało prawdopodobne, ale możliwe. Ale nawet w takim wypadku Królestwo nie wycofa się z systemu i nie zrezygnuje z terminalu, a co komu (nawet Haven) da usunięcie Agencji z Medusy? Musiało chodzić o coś innego, czego obie nie zauważyły, ale co nie pasowało do lokalnych przestępców, lecz do kogoś spoza Królestwa. Tego była pewna, choć nie mogła tego uzasadnić, podobnie jak nie bardzo domyślała się następnego posunięcia, ale to…

— Ma’am?

Pytanie wyrwało ją z zamyślenia, a zaskoczenie na widok Papadapolousa obudziło Nimitza, który siadł, ziewnął rozdzierająco i przeciągnął się.

— Słucham, majorze? — Dostrzegła stojącego przy wejściu do sali obrad Barneya i zmrużyła oczy. — Macie plan rozwinięcia sił?

— Tak, ma’am. Przepraszam, że trwało to tak długo, ale major Isvarian… był bardziej zużyty niż wyglądał. Mieliśmy też pewien problem ze znalezieniem uczciwych map i dojściem do tego, czym faktycznie dysponuje Agencja na planecie.

— Żaden problem, majorze — powiedziała spokojnie; być może, gdyby oficer się tłumaczył, zareagowałaby inaczej, ale on po prostu podał fakty.

Wstała, wzięła Nimitza i spojrzała na oficera wachtowego.

— Panie McKeon?

— Tak, skipper? — Pierwszy oficer uniósł głowę znad ekranu, a Honor ukryła uśmiech, widząc, jak kilku dyżurnych drgnęło, powstrzymując się w ostatniej chwili przed spojrzeniem na niego.

Nigdy dotąd się tak do niej nie zwracał, toteż nie zabrzmiało to całkiem naturalnie. Jeszcze nie.

— Proszę, by dołączył pan do nas w sali odpraw — wyjaśniła. — Chciałabym słyszeć pańskie uwagi na bieżąco.

— Oczywiście, ma’am. — McKeon wstał i zwrócił się do Cardonesa. — Proszę przejąć wachtę, panie Cardones.

— Aye, aye, sir. Przejmuję wachtę. McKeon skinął mu głową i pomaszerował w ślad za Honor i obydwoma majorami.

Papadapolous zdawał się być nadal pogrążony w błogiej nieświadomości i nie zauważał zmiany we wzajemnych stosunkach kapitana i zastępcy. Podszedł do stołu, załadował elektrokartę do komputera i poczekał, aż pozostali siądą. Isvarian, wyglądający bez porównania lepiej niż poprzednim razem, zrobił to jako ostatni, odchrząknął i zaczął:

— Na początek chciałbym przedstawić ogólną sytuację i możliwości, zanim przejdę do rozmieszczenia sił, jakie zaplanowaliśmy z majorem Isvarianem. Czy ma pani coś przeciwko temu, ma’am?

— Skądże. Proszę kontynuować.

— Dziękuję ma’am. Mieliśmy trzy podstawowe problemy do rozważenia. Po pierwsze: musimy odpowiedzieć na zagrożenie, którego skali nie znamy i nie potrafimy wcześniej ustalić w zadowalająco dokładnym stopniu. Po drugie: dysponujemy ograniczonymi środkami, a te znajdujące się poza planetą, czyli Marines, nie są aktualnie skoncentrowane w jednym miejscu. Po trzecie: idealne rozwiązanie wymagałoby połączenia siły ognia i umiejętności Marines z doświadczeniem i znajomością terenu policji, czyli utworzenia jednolitej formacji działającej według jednego planu. Po dłuższej dyskusji z majorem Isvarianem doszliśmy do wniosku, że siły przeciwnika będziemy znali dopiero, gdy rozpocznie on atak. W tej chwili nie mamy sposobu wcześniej poznać tych sił czy ich rozmieszczenia. Być może sytuacja ulegnie zmianie w miarę zyskiwania nowych źródeł informacji na planecie, a ponieważ liczy się każda informacja, major Isvarian zapewnił mnie, że jego ludzie zrobią, co tylko będą w stanie, by nam pomóc. Przechodząc do sprawy koncentracji sił: policja Agencji liczy mniej niż pięć niepełnych kompanii, jeśli uwzględni się placówki, które bezwzględnie muszą pozostać obsadzone. Moja kompania także nie jest w komplecie, więc za pani pozwoleniem, ma’am, chciałbym odwołać ludzi oddelegowanych do grup celnych. Sądzę, że poziom ruchu spadł na tyle, że można zredukować ilość jednostek kontrolujących, a w takim wypadku do ich obsadzenia wystarczyłby personel floty. Gdyby tak się stało, miałbym do dyspozycji cztery pełne plutony zamiast trzech niekompletnych.

Przerwał i spojrzał na Honor, która uniosła brwi i spojrzała z kolei na McKeona.

— Sądzę, że to wykonalne, ma’am — odezwał się po chwili pierwszy oficer. — Prawdopodobnie dwie jednostki wystarczą, jeśli obecny poziom ruchu nie ulegnie podwyższeniu, a nic na to nie wskazuje.

— Doskonale. W takim razie po tej wachcie dostaje pan swoich ludzi, majorze. — Zdecydowała Honor.

— Dziękuję, ma’am. Daje mi to znacznie większą elastyczność.

Na poparcie jego słów Isvarian z satysfakcją pokiwał głową.

— Chciałbym wraz z całą kompanią jak najszybciej znaleźć się na powierzchni — podjął Papadapolous. — Podstawą planowanego rozmieszczenia sił jest jak najlepsze zabezpieczenie enklaw, zgodnie z prośbą damy Estelle, oraz możliwość udzielenia jak najszybszej i najskuteczniejszej pomocy każdemu z miast-państw. Aby to osiągnąć, mam zamiar przekonfigurować zbroje dwóch drużyn do roli zwiadowczej. Na wszelki wypadek przypomnę, że nasze pancerze bojowe zwane zbrojami przewidziane są do rekonfiguracji w polu w miarę potrzeb wynikających z konkretnych zadań. Normalnie działamy w pełnym wyposażeniu, z ciężką bronią, co daje nam olbrzymią siłę ognia, ale przez stosunkowo krótki czas. Powoduje to zmniejszenie możliwości ładunkowych, gdyż większość miejsca zajmuje broń, a po drugie, jako że większość uzbrojenia jest energetyczna, szybko wyczerpuje zasilacze. W roli zwiadowczej uzbrojenie zostaje zredukowane do minimum na rzecz szerokopasmowych sensorów i dodatkowych zasilaczy, co przedłuża tak czas działania, jak i zasięg „widzenia”. Normalnie skonfigurowany pancerz pozwala na cztery godziny działania w warunkach bojowych. Przystosowany do roli zwiadowczej wystarcza na ponad pięćdziesiąt godzin akcji i osiągnięcie szybkości około sześćdziesięciu kilometrów na godzinę w terenie. Jeśli chodzi o uzbrojenie, to jest ono nieznacznie silniejsze od tego, jakim dysponuje nieopancerzony Marine w standardowym wyposażeniu polowym.

Przerwał i przyjrzał się obojgu oficerom marynarki, sprawdzając, czy się nie zgubili w tych zawiłościach, gdyż prawdę mówiąc, wątpił, by im coś przypominał — raczej tłumaczył zupełne nowości. Honor skinęła potwierdzająco głową i major ponownie zabrał głos:

— Zamierzam wykorzystać te dwie drużyny do rozpoznania dalekiego zasięgu. Kiedy tylko dowiemy się, że nieprzyjaciel rozpoczął atak, zwiadowcy wyruszą, by rozpoznać jego siły i kierunki natarcia. Wówczas można będzie zniszczyć ich atakami z powietrza, nim dotrą do enklaw. Będą mogli zbadać spory teren, a pancerze powinny ich ochronić przed ogniem tubylców. Major Isvarian jest pewien, że nawet w terenie nie są oni w stanie ukryć się przed naszymi pełnozakresowymi sensorami, toteż mam nadzieję uzyskać w miarę kompletny obraz sytuacji taktycznej. Trzecia drużyna pozostanie w zbrojach skonfigurowanych na maksymalny stopień bojowy i będzie stacjonowała między enklawami w centralnym punkcie, by jak najszybciej znaleźć się w punkcie największego zagrożenia. Biorąc poprawkę na to, jaką siłą ognia dysponuje pojedynczy Marine, najprawdopodobniej będę ich wysyłał sekcjami lub parami, chyba że atak będzie naprawdę zmasowany. Wolałbym co prawda zachować ich jako rezerwę, ale obawiam się, że z uwagi na mobilność i siłę ognia zostaną wykorzystani lepiej w roli ofensywnej. Dwa z pozostałych trzech plutonów chcę rozdzielić i połączyć z siłami Agencji. Moi ludzie są lepiej uzbrojeni i chronieni przed ostrzałem niż policjanci. Poza tym są przeszkoleni do walki, nie do służby porządkowej. Wolałbym przydzielić po drużynie do każdej kompanii lub plutonu policji jako wsparcie ogniowe i taktyczne. Równocześnie chciałbym, by choć jeden policjant dobrze znający teren towarzyszył mojej opancerzonej drużynie, choć byłoby lepiej, by znalazło się ich tam kilku na wypadek, gdybym musiał ją rozdzielić. Moi ludzie będą bardziej skuteczni, wiedząc, w jakim terenie przyjdzie im działać. Policja natomiast będzie stanowiła osłonę perymetru obejmującego enklawy. Ich zadaniem będzie powstrzymanie ataku do czasu przybycia moich ludzi, obojętne, czy w wersji bojowej, czy zwiadowczej. Otrzymają rozkazy, by nie narażać się na ostrzał, ponieważ są gorzej chronieni niż Marines. Powinni wytrzymać nawet przy dużej przewadze atakujących. Czwarty pluton i drużyna wsparcia ogniowego będą stanowiły rezerwę. Drużyna wsparcia będzie do dyspozycji wszystkich sił, a major Isvarian zapewnił mnie, iż dostarczy transport zapewniający ciągłą mobilność rezerwy. Mam nadzieję wypożyczać ją w całości lub obsługami poszczególnych broni na zasadzie czasowej: mają wracać natychmiast po wykonaniu zadania. Ryzykowne, lecz jedyne możliwe rozwiązanie. Czwarty pluton pozostanie skoncentrowany tak długo, jak to tylko możliwe, by zlikwidować poważne włamania w linie obronne, ponownie przy użyciu transportu dostarczonego przez majora Isvariana, ponieważ również po ich zlikwidowaniu mają wrócić — nadal pozostaną jedyną rezerwą, jaką dysponujemy. I tak nasze siły będą bardzo rozciągnięte, ale będziemy mieć do dyspozycji nieporównanie lepszą łączność niż przeciwnik, tak samo zresztą jak znacznie większą siłę ognia. Rozważyliśmy z majorem Isvarianem możliwości tych nowych karabinów i uważam, że powinniśmy sobie poradzić z każdym pojedynczym atakiem, obojętnie jak silnym. Inaczej sprawy będą się miały w przypadku dużej ilości drobniejszych ataków w różnych miejscach przeprowadzonych symultanicznie. Przy tak rozciągniętych liniach obronnych tubylcy muszą się gdzieś przełamać, co jest bardziej prawdopodobne i równocześnie niebezpieczne w zabudowanym obszarze delty. Widoczność jest tu ograniczona, więc zauważymy ich znacznie później niż na otwartej przestrzeni i znacznie później otworzymy ogień. Pole ostrzału też zresztą będzie ograniczone… Dlatego potrzebuję tylu zwiadowców. Jest to zresztą także powód, dla którego tak dalece rozciągnęliśmy nasze siły: powoduje to znacznie krótszy czas reakcji na każde zagrożenie.

— Rozumiem, majorze. — Honor była pod wrażeniem różnicy między rzeczowością obecnych informacji i pierwotnym lekceważeniem, z jakim Papadapolous podszedł do tego zadania.

— W takim razie, ma’am, pozwoli pani, że przedstawię szczegółowe rozmieszczenie sił. — Papadapolous uruchomił holoprojektor i nad stołem pojawiła się mapa delty i enklaw w dużym powiększeniu. — Pierwszy element zwiadowczy znajdzie się tu, w pobliżu rzeki Sand i kanałów dopływowych. Drugi tutaj, a trzeci tu. Następnie…

Honor w milczeniu obserwowała rozkwitającą różnobarwnymi symbolami holomapę. Co prawda walka lądowa nie była jej najmocniejszą stroną, ale całość wyglądała imponująco, a co ważniejsze, Barney wyglądał na w pełni zadowolonego toteż robiła mądrą minę i starała się przytakiwać we właściwych momentach. Coś jednak nie dawało jej spokoju i dopiero gdy major skończył i spojrzał na nią wyczekująco, zrozumiała co.

— Wygląda na to, majorze, że starannie rozważył pan sytuację i wybrał rozwiązanie najbardziej powiększające nasze możliwości i ograniczające możliwości przeciwnika — oceniła — Ma pan coś przeciwko paru pytaniom?

— Oczywiście, że nie, ma’am.

— Dziękuję, majorze. Sprawa pierwsza: czy pan lub major Isvarian uzgadnialiście ten plan z kimkolwiek na powierzchni?

Papadapolous spojrzał na Barneya, który odpowiedział za niego:

— Rozmawialiśmy z moimi dwoma zastępcami, damą Estelle i jej zastępcą Georgiem Fremontem. Jak dotąd to wszyscy.

— Rozumiem. Sprawa druga: ile czasu potrzeba na zaplanowanie i ćwiczenia, by obie jednostki stanowiły zgraną całość, majorze Isvarian?

— Przynajmniej tydzień, choć wolałbym dziesięć dni, ma’am.

— Rozumiem — powtórzyła Honor, myśląc o tym, co musi powiedzieć. — Sprawa trzecia: odkryliście, w jaki sposób przestępcy zostali uprzedzeni o ataku na laboratorium?

Twarz Isvariana stężała, gdy zorientował się, do czego Honor zmierza, ale zmusił się do spokojnej odpowiedzi:

— Nie, ma’am.

— W takim razie, obawiam się panowie, że mamy problem — stwierdziła cicho Honor.

— Problem, ma’am? — zdziwił się Papadapolous. Nim Honor zdążyła odpowiedzieć, Isvarian uniósł dłoń.

— Mogę, ma’am? — spytał ciężko i westchnął, gdy skinęła przyzwalająco. — Spieprzyliśmy, Nikos. A dokładniej to ja spieprzyłem. Mamy przeciek na dole.

— Nie rozumiem, w czym to komplikuje nasze plany. Między tubylcami a nami jest zbyt wielka przepaść techniczna, nawet jeśli będą znali wszystkie nasze plany i tak nie są w stanie zdać sobie sprawy, jaką praktyczną siłą ognia dysponujemy.

— Co się tyczy tubylców, ma pan rację, majorze — zgodziła się Honor. — Tylko że mamy podstawy sądzić, że karabiny dostarczyli im ci sami ludzie, którzy posiadają źródła informacji w policji albo, co bardziej prawdopodobne według mnie, wśród personelu pomocniczego Agencji. A dla nich oczywiste jest zagrożenie, jakie stanowią Marines, i znajomość ich rozmieszczenia na pewno spowoduje zmianę planów.

— Rozumiem, ma’am, ale nadal nie do końca jest dla mnie jasne, w czym ich wiedza może zaszkodzić naszym działaniom.

— Nasz główny problem sprowadza się do tego, że nie wiemy dokładnie, co jest ich celem — odpowiedział Barney. — Matsuko sądzi, że chodzi o coś więcej niż pieniądze, podobnie jak: kapitan Harrington, a ja na pewno nie będę się z nimi o to kłócił. A to oznacza, że poznanie naszych planów może mieć dla nich podstawowe znaczenie, ponieważ mogą nadal zmieniać swoje plany, dostosowując je do sytuacji.

— Ale z jakim skutkiem? — spytał Papadapolous.

— Nie wiemy — tym razem Honor była szybsza, zaraz zresztą umilkła, zastanawiając się, ile mu powiedzieć o próbach usunięcia krążownika z orbity i zneutralizowania jej wysiłków, po czym kontynuowała, starannie dobierając słowa. — Istnieje realna możliwość, że ich wystraszymy na tyle, że zdecydują się na czekanie. Należy założyć, że planują coś dużego i skomplikowanego, coś co wymaga dłuższych przygotowań i jeszcze dłuższego planowania. Naszym bezpośrednim celem jest zapobieżenie ofiarom i ograniczenie zniszczeń, co może stać w sprzeczności z ostatecznym celem, jakim jest całkowite powstrzymanie ich poczynań. Jak długo nie wyjdą z ukrycia, nie będziemy znali ich rzeczywistych zamiarów, a mogą po prostu zdecydować się nie rozpoczynać działań tak długo, jak my tu będziemy. Nie wiemy przecież, do kiedy Fearless pozostanie na placówce Basilisk.

Wolała nie dodawać: „albo jak długo nie wróci Young”. Papadapolous nic by na tym nie skorzystał, a nadmiar szczegółów jedynie zaciemniłby mu obraz sytuacji. Major obserwował ją z uwagą i musiał zdać sobie sprawę, że nie usłyszał wszystkiego, lecz najwidoczniej uznał, że to, czego się właśnie dowiedział, wystarczy, ponieważ zamyślił się głęboko.

— Rozumiem,… — mruknął w końcu, przenosząc wzrok z holomapy na Honor. — Ma pani jakieś sugestie, ma’am?

— Tylko jedną — odparła, spoglądając na McKeona. — Czy ograniczenie ilości grup kontrolnych można połączyć z pozostawieniem do ich dyspozycji wyłącznie promów?

— Nie widzę przeszkód. — McKeon zastanowił się przez chwilę. — W końcu po to właśnie zostały zbudowane.

— W takim razie, majorze Isvarian, chcę, by te trzy pańskie pinasy znalazły się na pokładzie Fearless. Mając je do dyspozycji, możemy desantować wszystkich Marines równocześnie w jednym rzucie.

— I pozostawić ich na pokładzie do ostatniej chwili, nie zdradzając planów i teoretycznego rozmieszczenia sił — dokończył z aprobatą Barney.

— Co pan na to, majorze? — Honor spojrzała pytająco na Papadapolousa.

— Cóż… — najwyraźniej nie zdawał sobie sprawy, że powiedział to głośno, tak intensywnie myślał, wpatrując się w holomapę, po czym skinął głową i powiedział powoli: — To będzie znaczniej gorzej zorganizowane, ma’am… Możemy zbyt późno dowiedzieć się o przerwaniu linii obrony, co skończy się masakrą enklawy, albo pomylić koordynaty, co skończy się podobnie. Najgorsze jest co innego: to, że nie będziemy w stanie stworzyć jednolitej formacji z policji i Marines, przez co stracimy wiele na elastyczności i szybkości działania, gdy znajdziemy się już na powierzchni. Myślę jednak, że da się to zrobić w ten sposób, i mam nadzieję, że wymyślimy jeszcze coś pożytecznego… Może pan zostać jeszcze dzień czy dwa, majorze? Muszę przemyśleć cały plan operacyjny i chciałbym poznać pańskie zdanie w kilku kwestiach…

— Z prawdziwą przyjemnością, Nikos. — Isvarian jakby się ucieszył, po czym wstał i podszedł do holomapy. — Nie sądzę, byśmy stracili aż tyle na elastyczności, jak sądzisz. Nadal możemy zaplanować pozycje moich ludzi, a twoje dwa plutony rozbić na drużyny i przydzielić je do każdej mojej kompanii jako odwód szybkiego reagowania, zamiast próbować integracji sił.

— Coś podobnego przyszło mi do głowy. I można by… — Papadapolous przerwał i spojrzał przepraszająco na Honor. — Przepraszam, ma’am, szczegółami zajmiemy się obaj z majorem. Przed wieczorem będziemy mieli wstępny plan gotowy i wtedy go pani przedstawimy.

— Doskonale, majorze. — Honor wstała i uśmiechnęła się do obu majorów. — Jestem pod wrażeniem i wierzę, że ostateczny plan będzie równie dobry.

I skinęła na McKeona. Oboje wyszli z sali odpraw, a przez zamykające się drzwi dostrzegła jeszcze obu oficerów pogrążających się w ożywionej dyskusji.



ROZDZIAŁ XXIV

Porucznik Samuel Houston Webster mruczał do siebie melodyjnie, przekopując się przez stos rutynowych meldunków, rozkazów i wiadomości. Uświęcona tradycja wymagała, by każdy oficer łączności serdecznie nie cierpiał papierkowej roboty nieodłącznie związanej z tym stanowiskiem i Webster miał świadomość, iż pod tym względem odbija od normy, bo nigdy nie udało mu się przestać lubić tej części swych obowiązków. Fakt, były dni, kiedy żałował czasu, jaki mu to zajmowało, ale zawsze miło łaskotała mu ego świadomość, że jako jedyny na pokładzie wie tyle samo o tym, co dzieje się poza HMS Fearless, co kapitan. Poza tym, trudno było mu odmówić czegokolwiek kapitan, a sortował korespondencję dla niej, ustalając równocześnie stosowną kolejność.

Stukał w klawiaturę odruchowo, myśląc tak naprawdę o czymś innym i rutynowo jedynie sprawdzając, czy informacje po zdekodowaniu są czytelne. Kapitan była „dobre ludzie”, co w prywatnym słowniku Webstera stanowiło najwyższą pochwałę, a z dotychczasowych przełożonych zarobiło na nią doprawdy niewielu. I to nie dlatego, że Webster był dumny czy arogancki, ale dzięki świadomości, iż z powodu szczęśliwego przypadku urodzenia się w takiej jak jego rodzinie był praktycznie skazany na zostanie w przyszłości starszym rangą oficerem. Odkrył też, że pamiętając o tym, ma również skłonność do oceny swoich dotychczasowych dowódców na dwóch płaszczyznach.

Pierwszej dokonywał z perspektywy młodego oficera, chętnego do czerpania z ich wiedzy i doświadczeń; drugiej z punktu widzenia przyszłego oficera flagowego, którym zamierzał zostać. Ta druga była znacznie krytyczniejsza niż mógłby to sugerować wygląd porucznika Webstera.

Na przykład, bardzo rozczarował go komandor porucznik McKeon, który jako pierwszy powinien zorientować się, co planuje kapitan i jak jej w tym pomóc. W końcu był jej zastępcą. McKeon wreszcie zaczął zachowywać się właściwie, toteż Webster starannie zapamiętał, jak Honor to osiągnęła. Co prawda parokrotnie żałował, że nie ustawiła McKeona do pionu porządnym ruganiem, ale ostateczny rezultat był ten sam, a sposób, w jaki go osiągnęła, stanowił zupełną nowość.

Na swój sposób było to zabawne. RMN miała najrozmaitszych oficerów — Webster znał takich, od których ataków furii farba z kadłubów się łuszczyła. Kapitan Harrington była ich przeciwieństwem — nigdy nie podniosła głosu ani nie zaklęła (przynajmniej w jego obecności). Spokój ten, ma się rozumieć, jedynie kompletny kretyn mógł potraktować jako okazję do bezczelności czy lenistwa. Do Webstera dopiero po dłuższym czasie dotarło, że spokój tego typu jest znacznie skuteczniejszy, ponieważ o wiele częściej spotyka się wybuchowych kapitanów i takich właśnie zachowań spodziewają się podwładni. Wprawiło go to w spory podziw, który zwiększył się, gdy zrozumiał, w jaki sposób Honor utrzymuje wszystkich na dystans, nikogo przy tym nie obrażając i nikomu nie pozwalając zapomnieć, że to ona tu dowodzi. A równocześnie umiejętnie egzekwuje od wszystkich wykonywanie obowiązków. Wydawała się także wiedzieć o nich wszystko, czego potrzebowała, jak na przykład, że Cardones lubi, by zwracano się doń per „Rafe”, podczas gdy Webster, słysząc „Sam”, zaczyna się gotować. Śmiał wątpić, by takie informacje znajdowały się w ich aktach personalnych, toteż ciekawiło go niezmiennie, jak je kapitan zdobyła.

Na ekranie pojawiła się kolejna rozszyfrowana wiadomość i Webster znieruchomiał, czując jak brwi same podjeżdżają mu do włosów. Przeczytał ją uważnie i uśmiechnął się szeroko, a po chwili namysłu pokiwał głową i włączył ją jako ostatnią do kapitańskiej poczty. Co prawda, była to tylko rutynowa informacja, ale miał znacznie lepsze rozeznanie w cichej wojnie o wpływy toczącej się między rodami tradycyjnie służącymi w Królewskiej Marynarce niż ktokolwiek inny na pokładzie i był przekonany, że informacja ta poprawi humor Honor. Jeśli nie na tydzień, to przynajmniej do końca dnia. Zadowolony z siebie i nadal uśmiechnięty zabrał się za kolejny rozkaz.

Honor siedziała także przy komputerze, choć w swojej kabinie, gdzie było znacznie ciszej i spokojniej niż na mostku. Przeniosła się tu celowo z sali odpraw, w której spędzała zbyt wiele czasu; świadomość, że kapitan jest za sąsiednimi drzwiami, nie wpływała dobrze na samodzielność młodszych oficerów. Teraz, gdy zachowanie McKeona zaczęło wracać do normy, nie było to już potrzebne. Przez ostatnie półtora tygodnia poczynili oboje ogromne postępy i choć sytuacja nie była jeszcze w pełni normalna, jako że zbyt wiele czasu stracili, by stanowić całkowicie zgraną parę, codzienne problemy okrętu mogła spokojnie pozostawić w całości pierwszemu oficerowi. Dzięki temu miała więcej czasu na „zadania domowe”, których nikt poza kapitanem nie mógł wykonać.

Skończyła czytać cotygodniowy meldunek techniczny komandor Santos, zatwierdziła sugestie jej i McKeona dotyczące kilku drobnych problemów i zrobiła sobie przerwę, przecierając oczy. Drzwi od jadalni otworzyły się i w kabinie zjawił się MacGuiness z kubkiem świeżego kakao, zupełnie jakby czytał w jej myślach.

— Dziękuję, James — uśmiechnęła się i upiła łyk.

— Nie ma za co, ma’am — odparł z uśmiechem i zniknął równie cicho, jak się pojawił.

Upiła kolejny łyk, przygotowując się duchowo do ponownego zazębienia się w raporty, gdy rozległ się sygnał interkomu.

— Tak?

— Oficer łącznościowy, ma’am — zameldował Marine trzymający wartę przed drzwiami kabiny.

Honor skrzywiła się — nie dlatego, że miała zobaczyć Webstera, lecz dlatego, że jego przybycie oznaczało stertę nowych rozkazów, informacji i innej korespondencji.

— Wejdź, Samuel — poleciła i otworzyła przyciskiem drzwi.

Webster wmaszerował z elektrokartą pod pachą, oddał honory i wyciągnął ku niej to, co przyniósł.

— Dzienna…

— …korespondencja — dokończyła kwaśno.

— Tak jest, ma’am — uśmiechnął się promiennie. — Nie ma niczego pilnego.

— A to rzeczywiście ulga — mruknęła, odbierając elektrokartę i przyciskając kciuk w odpowiednie miejsce, by pokwitować przyjęcie.

Kolejny raz zastanowiło ją, po co przepisy nakazują osobiste doręczanie takich bzdur, co powoduje tylko marnowanie czasu, który można by zaoszczędzić, przekazując cały pakiet elektronicznie. Webster mógł to zrobić, nie ruszając się z mostka, ale Królewska Marynarka nie życzyła sobie tego. W to, by taki właśnie sposób zapewniał przeczytanie korespondencji, pani kapitan jakoś nie mogła uwierzyć.

— Tak jest, ma’am. — Webster ponownie wyprężył się, uśmiechnął i wyszedł.

A Honor siedziała chwilę, spoglądając to na elektrokartę, to na ekran, i zastanawiając się, od czego zacząć. Oba zajęcia były nudne, ale wygrała korespondencja — przynajmniej były to nudy pochodzące spoza okrętu. Włączyła urządzenie i zajęła się odczytywaniem pojawiających się na wbudowanym w nie ekranie informacji. Niektóre budziły doprawdy żywe osłupienie, jako iż niezbadane było, jakie to perełki informacyjne Ich Lordowskie Moście z Admiralicji uznają za niezbędne do oznajmienia wszystkim kapitanom. Nie potrafiła na przykład w żaden sposób pojąć, dlaczego pełniący obowiązki dowódcy placówki wydzielonej Basilisk musiał wiedzieć, iż od chwili otrzymania tej wiadomości przy pierwszej nadarzającej się okazji wszystkie jednostki klasy dreadnaught wchodzące w skład Royal Manticoran Navy mają dokonać wymiany dwóch kutrów na szóstą pinasę. Stwierdziła, że najwyraźniej prościej było zawiadomić o tym wszystkich kapitanów niż zadać sobie trud wyszukania właściwych. Była to wersja optymistyczna, pesymistyczna głosiła, że w dowództwie panuje taki burdel, że nikt już nie może nad nim zapanować. Myśl ta rozbawiła ją nieco i przeglądanie wiadomości poszło szybciej. Niektóre zresztą były jak najbardziej użyteczne, jak na przykład dołożenie do listy kontrabandy dla Modusy wibronoży. Parę było zabawnych czy ciekawych, natomiast większość śmiertelnie wręcz nudna.

W końcu dotarła do ostatniej i po przeczytaniu początku siadła prosto, wytrzeszczając oczy, i kątem oka dostrzegła nagły ruch Nimitza wyrwanego z drzemki jej reakcją. Przeczytała początek ponownie, po czym wolno i starannie resztę. Wiadomość teoretycznie w ogóle jej nie dotyczyła, natomiast w miarę czytania na twarzy Honor wykwitał coraz szerszy uśmiech, a w oczach rozpalały się radosne błyski. Podano ją jako informację i stanowiło to kolejny dowód, że ktoś w Admiralicji pochwala i to zdecydowanie jej poczynania. Ten ktoś postanowił najwyraźniej dać jej to niedwuznacznie do zrozumienia, gdyż nie było żadnego innego powodu, dla którego wiadomość ta została przesłana do HMS Fearless.

Było to rutynowe sprawozdanie od dowódcy HMS Hephaestus do admirał lady Lucy Danvers, Trzeciego Lorda Przestrzeni i szefowej działu budownictwa okrętowego i remontowego floty, a dotyczyło ostatnich próśb kapitana lorda Younga o przyznanie specjalnego priorytetu naprawom jego krążownika. Wiceadmirał Warner „spieszył z informacją”, iż zespół kontrolny stoczni potwierdził wstępną ocenę kapitana Younga dotyczącą stanu zużycia tunerów dziobowych napędu nadprzestrzennego ciężkiego krążownika Jej Królewskiej Mości Warlock i zalecał jak najszybszą ich wymianę. Oznaczało to niestety przedłużenie pobytu okrętu w stoczni na okres co najmniej ośmiu tygodni niezbędnych do wymiany i przetestowania rzeczonych urządzeń. Wiceadmirał Warner dołoży naturalnie wszelkich starań, by remont przyspieszyć w każdy możliwy sposób, i będzie na bieżąco informował panią admirał Danvers o postępie prac.

Honor starannie odłożyła elektrokartę na biurko i spróbowała opanować chichot. Nienawidziła dźwięków, jakie przy tym wydawała, ale tym razem musiała ich wysłuchać, bo nic zdołała się opanować. Wstała, nadal podśmiewając się niczym niegrzeczna uczennica z sobie tylko znanego sekretu, porwała Nimitza z jego grzędy, i trzymając go w wyciągniętych rękach, puściła się w tany po kabinie. Towarzyszył temu dziwny a specyficzny głos chichoczącego treecata.



* * *


— To by było to, sir. — Mat Harkness otarł pot z czoła brudną chustką na stałe rezydującą w naramiennej kieszeni kombinezonu.

— W rzeczy samej — zgodził się Tremaine, prostując ścierpnięte plecy i zastawiając się, czy oficerowi także uchodzi ocierać pot z czoła.

— Dziękuję, panie Tremaine — dodał Gunny Jenkins. Z jakichś powodów znanych jedynie Marines najstarszy rangą podoficer kontyngentu na każdym okręcie nazywany był Gunny niezależnie od posiadanego stopnia. Jenkins na przykład miał rangę sierżanta majora. I nawet kropla potu nie lśniła na jego czole, jak z zazdrością zauważył Scotty, przyglądając się z lekkim obrzydzeniem pustym skafandrom pancernym zwanym „zbrojami” wiszącym w ładowni pinasy. Jenkins zaznaczył coś w notesie i zamknął prowadzący do niej właz.

— Proszę bardzo, Gunny — odparł Tremaine. Harkness nic nie powiedział, przyglądając się mu z pobłażliwą wyższością. W rewanżu Jenkins ignorował go całkowicie.

— To znaczy, że zostały nam tylko palety z amunicją do pinasy numer trzy — podsumował radośnie Jenkins, gdy wszyscy trzej znaleźli się przy śluzie pinasy.

Tremaine stłumił jęk; chciał to zostawić następnej wachcie i sądząc z miny Harknessa, mat miał dokładnie taką samą ochotę. Otworzył usta, by zaprotestować, lecz na widok wyrazu twarzy Jenkinsa zmienił zdanie — nie można go było określić mianem złośliwego uśmieszku, ale czegoś na kształt tego z całą pewnością. Być może podejście Harknessa do Marines było jednak uzasadnione…

— Naturalnie, Gunny — odpowiedział równie radośnie. — W takim razie proszę na prawo. Co pan na to, macie?

— Cała przyjemność po mojej stronie — burknął ponuro Harkness, zamykając pochód zmierzający ku stercie palet.



* * *


— …pinasy są w pełni załadowane i gotowe do lotu — zakończył McKeon i zamknął notes.

Było późno, toteż rozmowa toczyła się przy kolacji, a raczej po kolacji — na stole leżał śnieżnobiały obrus, lecz tylko przed Nimitzem stał jeszcze talerz, ponieważ treecat z chirurgiczną wręcz precyzją obgryzał udko skoczka drzewnego ze Sphinxa. Godne podziwu było, jak nienaganne maniery prezentował przy jedzeniu, jeśli tylko nie dostał selera.

— Sądzę w takim razie, że jesteśmy gotowi — oceniła.

— Chciałbym tylko wiedzieć na co — dodał ponuro McKeon.

— Jak na razie, od wizyty Hauptmana minęły prawie dwa tygodnie i nic się nie wydarzyło — zauważyła z lekkim uśmiechem Honor.

— Co tylko utwierdza mnie w przekonaniu, że szykuje się coś paskudnego. — McKeon także się uśmiechnął i wstał. — Co będzie, to będzie. Dobrej nocy, ma’am.

— Dobrej nocy, Pierwszy.

Skinął lekko głową i wyszedł.

Honor również się podniosła i sięgnęła do spustoszonej zawartości miski z warzywami. Nimitz natychmiast znieruchomiał, przyglądając się jej uważnie zielonymi ślepiami.

— Masz, Stinker. — Podała mu wyłowiony z miski seler i skierowała się w stronę swojej prywatnej łazienki. Już prawie czuła na sobie długi i gorący prysznic.



* * *


Honor obudziło uporczywe wycie interkomu. „Wycie” było zresztą określeniem czysto subiektywnym — zazwyczaj był to całkiem miły bzyczek, ale nie wówczas, gdy ktoś smacznie sobie spał, a z natury w dodatku był śpiochem. Obudził ją drugi sygnał i siadła na łóżku, co spotkało się z sennymi protestami Nimitza, który na wpół zjechał, na wpół stoczył się z jej piersi (czyli swego ulubionego legowiska) na kolana. Odsunęła go delikatnie, drugą ręką uciszając interkom. Po czym paroma ruchami doprowadziła do ładu włosy; to była kolejna zaleta krótkiej fryzury. Skoro uznała dawno temu, że nie ma sensu udawać, iż jest ładna, to przynajmniej nie musiała tracić czasu i obudzona w środku nocy nie wyglądała jak czupiradło. Narzuciła kimono — prezent od matki na ostatnie urodziny — i usiadła w fotelu, na którym poprzednio leżało. Wcisnęła klawisz uaktywniający połączenie i ekran rozjarzył się, jak zwykle przy połączeniu konferencyjnym podzielony na dwie części. Z jednej spoglądała dama Estelle w szlafroku, z drugiej Barney Isvarian w mundurze, co było godne uwagi, jako że Fearless dostosował swój czas pokładowy do czasu planetarnego. Za Barneyem widać było chirurga-porucznika Montoyę i fragment antyseptycznego pomieszczenia — najprawdopodobniej jednej z terenowych klinik Agencji.

— Przepraszam za pobudkę, ale sprawa jest poważna i ważna — głos Matsuko był prawie przestraszony i Honor momentalnie otrzeźwiała do reszty.

— Co się stało?

— Mamy nowe informacje. Konkretnie dwie. Jedna sprzed dwóch dni była tak ogólna, że zdecydowałam się poczekać, nim ci ją przekażę. Barney właśnie uzyskał drugą i razem stanowią czytelną całość — wyjaśniła pani gubernator, a widząc przytakujący gest Honor, ciągnęła dalej. — W środę złożył mi wizytę Gheerinatu, wódz jednego z klanów nomadów. Nie lubi miast-państw jak oni wszyscy, ale dwa lata temu pomogliśmy mu, więc poczuwa się. Widzisz, nomadzi migrują z półkuli na półkulę wraz ze stadami w zależności od pór roku. Jego klan złapał wczesny sztorm, gdy przekraczali rzekę w delcie. Uratowaliśmy większość z nich i połowę ich stad przed utopieniem się w nagłej powodzi i zostaliśmy przyjaciółmi. Jego klan pochodzi z północy i stanowi część tak zwanej federacji Hyniarch. Teraz zbliża się zima, więc wędrują na południe, ale on ma krewnych wszędzie na północnej półkuli. Wpadł, by przekazać mi informację uzyskaną od jednego z nich, żyjącego w pobliżu Massybacks. W dosłownym przekładzie brzmi ona tak, że delta byłaby nierozsądnym miejscem do spędzenia zimy tak dla Gheerinatu, jak i dla jego stad. To pierwszy sygnał, jaki otrzymaliśmy od tubylców, i nader niekonkretny, dlatego zdecydowałam się poczekać. Chcesz mówić dalej, Barney?

— Jak najbardziej. — Isvarian spojrzał prosto w kamerę. — Jestem w klinice Agencji w Dauguaar nad rzeką Three Forks, czyli w najdalej na północ położonym mieście-państwie. Co oznacza, że leży ono także najbliżej Massybacks. Rano otrzymaliśmy informację, że przed bramą zemdlał nomad, którego straże dostarczyły do kliniki. Dyżurny lekarz rozpoznał poważne zatrucie mekohą; pacjent był w stanie agonalnym — ostatnie stadium nałogu. Lekarz zauważył też coś innego: nietypowy pas tubylca. Gdy sanitariusze wynosili go z sali, zainteresował się nim bliżej i w przypominającej skórę ładownicy znalazł ołowiane kule. Tubylec miał też róg z prochem, ale nie miał karabinu. Lekarz słusznie postąpił, zawiadamiając mnie natychmiast o odkryciu. Zjawiłem się najszybciej jak mogłem, a Fritz przyleciał ze mną, bo chciał zobaczyć, jak wygląda ofiara mekohy w stanie agonalnym. Większość wieczoru spędziliśmy we dwóch przy łóżku umierającego, słuchając jego majaczeń. Zmarł dziesięć minut temu. Mekoha nie pozostawia wiele z inteligencji na tak zaawansowanym etapie nałogu, a na dodatek u niego podziałała też na zdolność mowy, więc trudno go było zrozumieć. A i tak to, co zrozumiałem, solidnie mnie wystraszyło. Ciągle mówił o nowej broni, czyli o karabinach, i o jakimś szamanie nomadów, którego „dłonie pełne są świętej mekohy”. To cytat dosłowny.

— O, szlag! — westchnęła odruchowo Honor.

— To nie koniec, ma’am — ostrzegł Barney. — Oznacza to, że ten cały szaman, kimkolwiek by nie był, ma kontakty tak z producentami narkotyku, jak i broni, przy karkołomnym założeniu, że to nie ta sama grupa. Uważam, że można przyjąć, iż tak właśnie jest. Według tubylca szaman miał wizję, ma się rozumieć zesłaną przez bogów. Głosi ona, że najwyższy czas przepędzić ludzi ze świętej ziemi Medusy i by tego dokonać, bogowie dali mu tę magiczną broń. Ciekawostką jest, że nie wszyscy ludzie są źli, niektórzy służą bogom i należy ich traktować ze czcią i szacunkiem; to oni zresztą są źródłem „świętej mekohy”. Mówiąc krótko: szaman zbiera armię złożoną z nomadów i uzbraja ją w skałkówki, obiecując, że po przegnaniu złych ludzi (albo też stosownym złożeniu ich w ofierze) dobrzy dadzą im jeszcze cudowniejszą broń i tyle mekohy, żeby mogli się zaćpać, kiedy tylko zechcą.

Isvarian skończył; widać było po nim zmęczenie i strach. Honor przygryzła wargę. Milczenie, długie i ciężkie, przerwała dopiero Matsuko Estelle.

— Wreszcie wiemy, na czym stoimy: to nie jest działalność kryminalna, tylko celowe organizowanie masowego powstania tubylców w celu pozbycia się obecności Manticore z planety.

— Haven — Honor i Barney powiedzieli to równocześnie i umilkli zaskoczeni.

— Tak też w pierwszym momencie pomyślałam, ale ponieważ jest to takie oczywiste, być może tak wcale nie jest, choć z drugiej strony, nie przychodzi mi do głowy nikt inny, kto mógłby mieć taki cel i stosowne do jego realizacji możliwości. Na dodatek Haven od początku twierdzi uporczywie, że nie mamy żadnych praw i żadnej władzy na Medusie.

— Sądzę, że to mogłoby być Imperium Andermańskie. — Honor potarła czubek nosa. — Gustaw XI nie miałby nic przeciwko uzyskaniu panowania nad Basiliskiem, a bez trudu mógł sobie wykombinować, że będziemy automatycznie podejrzewać Haven. Tylko że obojętne jak się staram, nie potrafię w tę teorię uwierzyć, tym bardziej, że od paru lat interesuje go głównie podbój Konfederacji Silesiańskiej. Na dodatek bardziej powinien interesować się Federacją Midgard niż nami, bo stanowić ona może realne zagrożenie dla Imperium. Ruch tego typu może doprowadzić do konfliktu z nami, a to jest ostatnia rzecz, jakiej Imperium powinno sobie życzyć, mając na względzie konfrontację z Silesią i jej sojusznikami.

— A kto inny wchodzi w grę? Jakiś pojedynczy system planetarny w okolicy? — spytała bez przekonania Estelle.

— Wątpię, wszyscy robią, co mogą, żeby nie zwracać na siebie uwagi Haven, a poza tym na co któremuś z nich planeta w innym systemie i to akurat Medusa?

— Dobrze, ale po co Medusa jest potrzebna Haven? — odezwał się Isvarian.

— Nie jestem do końca pewna. — Honor energicznie potarła nos. — Haven chodzi o terminal i nie bardzo rozumiem, w jaki sposób może im w jego zdobyciu pomóc przepędzenie nas z Medusy czy usadowienie się samemu na planecie. Natomiast to, że nie potrafimy się tego domyślić, nie oznacza, że faktycznie tak nie jest.

— Obawiam się, że muszę się z tobą zgodzić — westchnęła Matsuko. — Tylko powstaje problem: ponieważ nie możemy znaleźć logicznego powodu ich działań, muszę mieć niepodważalny dowód, że to oni, nim wystąpię z jakimkolwiek zarzutem czy oficjalną skargą.

— Fakt. — Honor przestała trzeć nos i spojrzała na Barneya. — Potrzebujemy więcej informacji. Wiemy na przykład, skąd przybył ten tubylec?

— Dokładnie nie. Sądząc po dialekcie i ozdobach stroju, oddalił się od domu spory kawał albo na piechotę, albo wierzchem na jehrnie. Sądzę, że pochodził z płaskowyżu Massyback albo z rejonu na południe od niego. Czyli z terenów leżących siedemset do ośmiuset kilometrów na północ od delty.

— Mógł przejść taką odległość w tym stanie? Isvarian potrząsnął głową i spojrzał na Montoyę, który odparł:

— Niemożliwe, ma’am. Co prawda nie jestem specjalistą, ale rozmawiałem z tutejszym lekarzem; biorąc pod uwagę szybkość, z jaką nastąpił zgon, i ogólny stan pacjenta, ostatnią fajkę wypalił nie później niż dwadzieścia do trzydziestu godzin wcześniej.

— Barney, jaką odległość mógł przebyć w tym czasie?

— Poruszają się co prawda szybciej niż my, ale nawet na jehrnie nie więcej niż dwieście, trzysta kilometrów.

— Doskonale. Daje nam to ogólne pojęcie, gdzie szukać jego towarzyszy.

— Właśnie — zgodziła się Matsuko. — Barney, bądź łaskaw wysłać tam jak najszybciej patrol.

— Tak jest, pani gubernator.

— Lepiej wysłać tam coś silniejszego — wtrąciła Honor. — Tak na wszelki wypadek.

— I z kimś, kto ma głowę na karku, jako dowódcą — dołożyła Matsuko.

— Mogę mieć dziesięcioosobowy uzbrojony patrolowiec gotowy do lotu, kiedy tylko się rozjaśni. — Isvarian spojrzał na chronometr. — Czyli za jakieś osiem godzin.

— Dobrze. A skoro już zrujnowałeś mój sen, mogę się odwdzięczyć w ten sam sposób paru innym osobom — oceniła Honor. — Nie wiem, czy wpadną na coś mądrego, ale nie zaszkodzi spytać. I przekażę wiadomości majorowi Papadapolousowi. Pewnie będzie chciał z tobą porozmawiać, Barney.

— Żaden problem; dama Estelle ma mój osobisty numer, a przez naszą centralę w kompleksie rządowym można się ze mną połączyć zakodowanym kanałem, obojętne gdzie bym nie był.

— Doskonale. W takim razie raczą mi państwo wybaczyć: lepiej będzie, jak się ubiorę, i za parę godzin dam wam znać, do czego doszliśmy, jeśli naturalnie nam się uda coś sensownego wymyślić.

— Dziękuję, Honor — ulga w głosie Matsuko była wyraźnie słyszalna, toteż Honor uśmiechnęła się i wyłączyła.

Uśmiech zniknął z jej twarzy, ustępując zmartwionemu namysłowi, ledwie ekran zgasł. Wstała, zapaliła światło i zaczęła szukać uniformu.



ROZDZIAŁ XXV

Przy stole w sali odpraw siedzieli wszyscy oficerowie oprócz trzymającego wachtę porucznika Cardonesa. Poza szefami działów obecny był również chorąży Tremaine, ponieważ Honor chciała mieć pod ręką kogoś z doświadczeniem planetarnym, a on był jedyny na Medusie. Gdy skończyła informować ich o treści rozmowy z Matsuko, na wszystkich twarzach widać było napięcie i trochę obawy.

— Tak wygląda sytuacja — zakończyła cicho. — Dopiero teraz wiemy, że to tajna operacja jakiegoś rządu, a nie kombinacje rodzimych przestępców. Nie znamy jej celu ani nie wiemy, jak i kiedy ma się zacząć.

McKeon przytaknął, a sądząc po minie, myślał nad czymś intensywnie. Po paru sekundach ponownie skinął głową i powiedział:

— Sądzę, że powinniśmy zastanowić się, na ile wiarygodne są informacje tego tubylca, Ma’am. Czy mekoha mogła wywołać tak silne halucynacje, by o nich opowiadał, uważając je za prawdę? Albo wykoślawić obraz realnego świata w poważnym stopniu?

— Racja — przyznała Honor i spojrzała na Lois Suchon. — Pani doktor, jaka jest pani opinia?

— Moja opinia, Ma’am? — Ton lekarki był prawie obraźliwie zdumiony. — Jestem lekarzem floty, a nie specjalistą od aborygenów. Nie znam się na ich fizjologii.

Honor zacisnęła usta, posyłając Suchon długie, ciężkie spojrzenie. Ta zaczerwieniła się, ale odpowiedziała równie długim i upartym, wiedząc, że oficjalnie jest kryta. Honor także o tym wiedziała, a niesmakiem napełniało ją podejście tamtej; Suchon doskonale zdawała sobie sprawę z sytuacji i wiedziała, jaką wagę ma ta informacja, ale nikt nie kazał jej tego sprawdzić. A ktoś, konkretnie Honor, powinna to zrobić, wiedząc, że nic poza rozkazem nie zmusi pani doktor do ruszenia dupska z wygodnego fotela.

— Dobrze, spytam damy Estelle i porucznika Montoi zaraz po odprawie, panie McKeon. — Honor zanotowała sprawę i ponownie przyjrzała się Suchon, najwyraźniej niezadowolonej z wymienienia swojego zastępcy; tym razem wytrzymała, aż lekarka odwróciła wzrok, i dodała spokojnie: — Pytanie jest istotne, ale chwilowo musimy założyć, że informacje są prawdziwe.

McKeon skinął głową.

— Ma’am? — spytał natychmiast Papadapolous.

— Słucham, majorze?

— Ludzie majora Isvariana powinni z tych informacji wycisnąć trochę nowych prognoz dotyczących możliwości tubylców, ma’am. W najlepszym układzie będą w stanie odnaleźć siedzibę szamana, a to zmieniłoby radykalnie sytuację. Wykorzystując wszystkie zbroje w konfiguracji bojowej, bylibyśmy w stanie praktycznie bez strat przeprowadzić atak i skonfiskować broń, a przy odrobinie szczęścia porwać i jego, zanim ktokolwiek zagroziłby enklawom.

— Ma pan rację, majorze, z taktycznego punktu widzenia — przyznała Honor. — Jest jednak pewien problem nie militarnej natury. Mianowicie musimy być bardzo ostrożni, gdy w grę wchodzą kwestie religii tubylców; gubernator ma na przykład surowy zakaz mieszania się w takie sprawy. Obejmuje on siły Agencji, a ja bez zgody damy Estelle nie mogę przeprowadzić żadnej akcji na powierzchni. Jeśli nie zdołamy udowodnić, że to sprawka ludzi, Matsuko ma związane ręce, a my przy okazji także. Sytuacja ulegnie naturalnie zmianie, gdy tubylcy zaatakują.

— Rozumiem, ma’am. Ale już sama lokalizacja celu znacznie poprawia naszą sytuację. Wolałbym walkę na otwartym terenie, gdzie możemy wykorzystać wsparcie powietrzne, mobilność i większy zasięg broni. Wszystkie te atuty tracimy w znacznym stopniu, jeśli do starcia dojdzie w terenie zabudowanym.

Honor potwierdziła ruchem głowy słuszność jego słów i major siadł wygodniej — powiedział, co uważał za istotne, reszta była sprawą floty, toteż stracił zainteresowanie dalszym przebiegiem narady.

— Tak się zastanawiałam nad tym, co pani powiedziała, że powstanie może być częścią planu obejmującego nie tylko samą planetę, ma’am — odezwała się z namysłem Dominica Santos. — I myślę, że jedynym logicznym podejrzanym jest Haven. Wiem, że nie możemy tego udowodnić, ale czy nie rozsądniej jest przyjąć, że to Ludowa Republika? Chodzi mi o to, że nikt nie może być groźniejszy, skoro więc przygotujemy się na najgorsze, w przypadku pomyłki w rozpoznaniu przeciwnika odniesiemy mniejsze straty. Natomiast jeśli założymy odwrotnie, gorzej na tym wyjdziemy, a na dodatek możemy przeoczyć coś ważnego, bo będzie to akurat związane z Haven i nikim innym.

— Racja, skipper — dodał McKeon.

— Dobrze. — Honor przez moment bębniła palcami po blacie. — Załóżmy, że to ich operacja. Panie McKeon, jak pan sądzi: przygotowaliby akcję, doprowadzili do jej rozpoczęcia, a potem siedzieli i przyglądali się bezczynnie?

— Na to pytanie nie sposób odpowiedzieć z jakąkolwiek dozą prawdopodobieństwa. Uważam że nie, ale nie znając ich ostatecznego celu, naprawdę nie sposób tego określić.

— Ma’am? — odezwał się młody i pełen wahania głos.

— Tak, panie Tremaine? — Honor uśmiechnęła się zachęcająco.

— Chciałem tylko powiedzieć o czymś, co zauważyłem parę dni temu, ale nie wydało mi się to wtedy ważne, ma’am. Teraz… — Scotty wzruszył niepewnie ramionami i przerwał.

— Co to takiego, poruczniku?

— Od chwili powrotu na pokład jakoś tak odruchowo zwracałem uwagę na ruch między statkami na orbicie a planetą. Prawdopodobnie z nawyku, ma’am. I zauważyłem, że w ogóle nie pojawiają się jednostki należące do Haven.

Honor spojrzała pytająco na McKeona, który przez moment był zaskoczony, po czym uśmiechnął się smętnie.

— Nie ma to jak być młodym i bystrym. Ja już się chyba dorobiłem sklerozy, ma’am — przyznał, co obecni skwitowali śmiechem, i dodał poważniej: — Porucznik Tremaine ma rację. Od prawie tygodnia nie ma ruchu około-planetamego ze strony żadnych jednostek należących do Ludowej Republiki Haven. Przyznaję, że nie wydało mi się to istotne, ma’am, dlatego nie meldowałem.

— Interesujące… — Honor zapisała kolejną uwagę w notesie. — A czy zmniejszyło się też zaludnienie ich enklaw? Albo dały się zauważyć objawy ukrytej ewakuacji?

— Musiałaby pani spytać o to majora Isvariana albo panią gubernator. My niczego podobnego nie zauważyliśmy.

— Ewakuacja albo redukcja obsad może nie być celowa, ma’am — Tremaine odezwał się ponownie nie pytany, co było ewenementem. — Konsulat zbudowany jest jak fort i ma niezwykle liczną ochronę, a faktorie handlowe leżą daleko na północy, na skraju delty… tylko to oznaczałoby, że pierwsze padną ofiarą ataku, jeśli szaman rzeczywiście planuje zaatakować deltę…

Tremaine zmarszczył brwi i zamilkł, pocierając w zamyśleniu podbródek.

— Jak duże są te faktorie? — spytał z błyskiem w oku McKeon.

— Cóż, tylko przelatywałem nad nimi, sir… Nie są zbyt duże, sądzę, że mają dziesięć, góra piętnaście osób stałego personelu, ludzi i tubylców, ale to tylko przypuszczenie.

— Sądzi pan, komandorze, że ich wielkość jest istotna? — spytała Honor.

— Nie wiem, ma’am. — McKeon wzruszył ramionami. — Natomiast jeśli ich celem jest pozbycie się nas z planety i zajęcie naszego miejsca, może im odpowiadać sytuacja, w której poniosą niewielkie straty. Poza tym, jeśli zaplanowali masakrę wszystkich ludzi na powierzchni, a sami nie ponieśliby żadnych strat, to inni, nawet nie my, mogliby zacząć się zastanawiać, jakim cudem akurat obywatele Haven mieli tyle szczęścia.

— Może pan mieć rację — przyznała Honor, czując równocześnie szacunek i odrazę dla bezwzględności autora planu.

McKeon tymczasem zajął się nagle klawiaturą notesu, po czym wyprostował się i oświadczył:

— Właśnie coś sobie przypomniałem, ma’am. Po pierwsze: poziom ruchu ich jednostek przez terminale nie uległ zmianie. Po drugie, w tej chwili na orbicie przebywają tylko dwie jednostki należące do Ludowej Republiki Haven: konsularny kurier i frachtowiec Sirius.

Honor zmarszczyła brwi — nazwa Sirius brzmiała dziwnie znajomo, lecz dopiero po chwili przypomniała sobie dlaczego. Obserwujący uważnie jej reakcję McKeon przytaknął z satysfakcją.

— Właśnie: siedzi na orbicie parkingowej od ponad trzech miesięcy — wyjaśnił. — Może jestem paranoikiem, ale to raczej dziwny zbieg okoliczności, biorąc pod uwagę, co się dzieje na planecie.

— Przepraszam, skipper, ale co tak naprawdę wiemy o tym frachtowcu? — spytała Santos. — Dlaczego jest tu tyle czasu?

Honor dała znak McKeonowi, ten sprawdził coś na wyświetlaczu notesu i odpowiedział, patrząc na pierwszego mechanika:

— Ma siedem i pół miliona ton, należy do klasy Astra. Kapitan Johan Coglin, Ludowa Marynarka Handlowa Republiki Haven. Ma awarię napędu, a dokładniej, istnieje uzasadniona obawa wystąpienia takiej awarii w czasie lotu. Coglin zameldował, że jego załoga maszynowa zauważyła fluktuację tunerów napędu nadprzestrzennego podczas wychodzenia z nadprzestrzeni, i ogłosił stan zagrożenia. Frachtowiec pozostaje na orbicie, oczekując na części zamienne, konkretnie na nowe tunery.

— Że jak proszę? — zdziwiła się średnio gramatycznie Santos, podskakując z wrażenia.

— O co chodzi, pani komandor? — zainteresowała się Honor.

— O to, że to dość dziwna awaria, ma’am. Co prawda niewiele wiem o zwyczajach remontowych i zasadach technicznych obowiązujących w Haven, a fluktuacja żagla nie jest czymś, co należałoby lekceważyć, i jeśli wystąpiła, to kapitan Coglin słusznie ogłosił stan zagrożenia. Tylko że to uszkodzenie nie pojawia się nagle, a stopniowo, a ponieważ tunery są najbardziej narażoną na uszkodzenie częścią napędu, gdyż działają pod stałym obciążeniem, każda załoga maszynowa, jeśli nie jest bandą samobójczych durni, zwraca naprawdę baczną uwagę na odczyty częstotliwości. Zanim pojawi się rzeczywista fluktuacja, dawno powinni zażądać przeglądu, a najciekawsze jest to, że w Haven nie ma prywatnych statków; wszystkie należą do państwa i są przez państwo ubezpieczone, więc oszustwo czy obcięcie kosztów nie bardzo wchodzi w grę.

— I jeszcze jedno — dodał McKeon. — Takie uszkodzenie znacznie łatwiej zauważyć przy wejściu w nadprzestrzeń niż przy wyjściu, bo maskuje je oddawanie energii przez żagiel, ma’am.

— Powstaje pytanie, co daje im wymyślanie powodu pozwalającego na przetrzymywanie frachtowca na orbicie — odezwał się porucznik Panowski i dodał pospiesznie, gdy Honor spojrzała na niego zaskoczona: — Chodzi mi o to, ma’am, że mają do dyspozycji jednostkę kurierską, jaki więc mogą mieć pożytek z frachtowca?

— Nie wiem, ale coś jeszcze jest dziwne w tej całej historii — odparła Santos, choć nie do niej adresowane było to pytanie. — Mianowicie dlaczego czekają na części zamienne z Haven? Jeśli nie mają poważnego uszkodzenia, a tylko jego podejrzenie, mogliby przetransferować się przez terminal i dolecieć na Manticore; to bardzo krótki skok i niewielkie obciążenie dla tunerów. Jest tam wystarczająca ilość stoczni, by w dwa miesiące załatwić całą sprawę. A jeśli się tego obawiali, dlaczego nie wynajęli statku remontowego z częściami z Manticore? Byłoby szybciej i taniej, a na Manticore jest wiele prywatnych jednostek mogących wykonać taką naprawę. Wreszcie, jeśli z Haven nie wysłano statku remontowego, a jedynie tunery, to i tak będą musieli wynająć któryś z naszych. Czas spędzony na oczekiwaniu musi kosztować ich znacznie więcej niż to, co straciliby, płacąc nam za naprawę i części. Nie ma cudów, ma’am, są tu z innego powodu niż uszkodzenie hipernapędu, bo ta wymówka nie jest ani logiczna, ani ekonomiczna, ani zrozumiała z technicznego punktu widzenia.

— Co wiemy o ładunku, ma’am? — spytała porucznik Brigham. — Znamy choćby docelowy punkt dostarczenia frachtu?

— Komandor McKeon podał państwu wszystkie posiadane przez nas informacje — poinformowała ją zwięźle Honor. — Sirius przebywa w systemie dłużej niż my, co oznacza, że zezwolenia na pobyt na orbicie udzielił mu kapitan Young.

Obecni jak jeden mąż przybrali specyficzne wyrazy twarzy, do których najlepiej pasowało określenie „niewyrażająco potępiające”, i Honor musiała przysłonić usta dłonią, by ukryć uśmiech.

— W takim razie może powinniśmy sprawdzić jego ładunek, ma’am? — zasugerował Tremaine. — Wezmę mata Harknessa i za pani pozwoleniem…

— Nie, Scotty. — Honor nie zwróciła uwagi na nagły rumieniec, gdy użyła ulubionego skrótu imienia chorążego. — Nie możemy go sprawdzić, bo to już zrobił Warlock…

Tym razem ktoś nie wytrzymał i prychnął pogardliwie.

Honor spróbowała przyjrzeć się zebranym surowo, co jej się nie udało, i dokończyła:

— Problem w tym, że oficjalnie jest uznany za czysty. Bez jakiegoś solidnego dowodu nie możemy go poddać ponownej kontroli. I choć prywatnie sądzę, że komandor Santos ma rację i Sirius nie ma kłopotów z napędem, brak nam podstaw, by zarzucić jego kapitanowi kłamstwo. Co gorsza, jeśli spróbujemy, zdradzimy się, że go podejrzewamy. Gdyby był to tylko objaw paranoi i okazało się, że nie mamy racji, nic wielkiego by się nie stało, ale jeśli jest inaczej, możemy w ten sposób przestraszyć ich i zmusić do przeczekania albo poszukania innego sposobu osiągnięcia tego, co zaplanowali. Sposobu, o którym nie będziemy wiedzieć.

— Jest jeszcze jeden problem, ma’am — dodał z westchnieniem McKeon. — Jak pani powiedziała, kapitan Young udzielił mu pozwolenia na pobyt, uznając legalność ładunku, i kapitan Siriusa może po prostu odmówić nam zgody na wejście na pokład. Bez dowodów, że skłamał albo że statek jest powiązany z tym, co dzieje się na planecie, a takowych nie mamy, nie możemy siłą wejść na jego pokład, bo wywołamy solidną burzę tym razem jak najbardziej uzasadnionych protestów i to nie tylko ze strony Haven.

— To akurat najmniej mnie martwi — skomentowała chłodno Honor. — Natomiast nie widzę sposobu przeprowadzenia czegoś podobnego bez zdradzenia się, że go podejrzewamy.

— Może i nie możemy wejść na jego pokład… — powiedziała z namysłem Santos. — Ale całkiem uczciwe jest zeskanowanie jego kadłuba, a to powinno nam sporo powiedzieć… Choćby to, jak ich napęd pasuje do informacji podanych Warlockowi. Jeśli Coglin wymyślił fałszywą usterkę, to mógł pójść dalej albo celowo, albo dał się ponieść kłamstwu. Mogą też wyjść inne rzeczy.

— Jakie na przykład?

— To zależy, skipper. — Santos przygryzła wargę i zastanowiła się chwilę. — Jeśli są sprytni, nic nie wyjdzie, natomiast jeśli usterka jest prawdziwa, to węzły alfa powinny być zużyte i powinniśmy być w stanie dostrzec nadżerki i osmalenia. A zwoje grawitacyjne musiałyby w takim układzie mieć naprawdę stare plomby, bo byłyby dawno wymienione.

Honor z namysłem przytaknęła: zwoje grawitacyjne węzłów alfa wymieniane były zawsze wraz z tunerami, gdyż w pewnym sensie stanowiły ich część, podlegając tym samym obciążeniom i zużywając się w podobnym czasie. Zgodnie z międzynarodowymi konwencjami każdy był pieczętowany po wymianie, a na pieczęci umieszczano datę; ponieważ zwoje widoczne były z przestrzeni, nie mogąc zostać osłonięte kadłubem z przyczyn technicznych, dokładny skaner powinien pokazać tę datę.

— Jeśli znajdziemy się wystarczająco blisko, powinienem także uzyskać dobry odczyt poziomu ich łączności, ma’am — zaproponował Webster, — A może nawet uda mi się ich podsłuchać.

I zarumienił się, widząc spojrzenie Honor, gdyż to, co właśnie zaproponował, było nielegalne w myśl co najmniej pół tuzina konwencji międzyplanetarnych. Już za samą propozycję mógł zostać ukarany.

— Podoba mi się to — oświadczył nagle McKeon. — Jeśli wykryjemy coś z tego, o czym mówiła Dominica, może da się to wykorzystać jako powód do wejścia na jego pokład, ma’am.

— Tuner może się zużyć wcześniej — zauważyła Santos. — Rzadko, ale to się zdarza, natomiast jeżeli wygląd dysz i węzłów nie będzie pasował do uszkodzenia albo też będą wyglądały na normalnie zużyte, mogę sporządzić pisemny raport dotyczący moich podejrzeń, ma’am. A to będzie miało rangę opinii biegłego w każdym sądzie. Opinia biegłego według Admiralicji może stanowić legalną podstawę działania.

— Według naszej Admiralicji — poprawiła ją łagodnie Honor, próbując ukryć wzruszenie: ci sami oficerowie, którzy niedawno traktowali ją jak wroga, teraz ryzykowali dla niej kariery… — Doskonale, panie i panowie. Przekażę wasze komentarze pani gubernator. A w międzyczasie zmienimy orbitę. Poruczniku Panowski, chcę, by Fearless znalazł się nie dalej niż dwieście kilometrów od Siriusa, a kiedy tam już będziemy, chorąży Tremaine poleci kutrem na najbliższy statek należący do Manticore i przekaże jego kapitanowi przesyłkę ode mnie.

— Przesyłkę, ma’am? Jaką przesyłkę?

— Pojęcia nie mam, dopóki się nie dowiem, na który statek będzie pan leciał — odparła rzeczowo Honor. — Ale obiecuję, że coś wymyślę. Pański lot będzie pretekstem do zmiany orbity, dlatego chcę użyć kutra, nie pinasy. I proszę, żeby pan lecąc, rzucał się w oczy, tylko bez żadnych ekscesów.

— Aha. Rozumiem, ma’am.

— Cieszę się, że pan rozumie — uśmiechnęła się i zwróciła do McKeona: — W czasie, gdy porucznicy Panowski i Brigham zajmą się wyznaczaniem kursu, chciałabym, panie McKeon, by wraz z porucznikiem Cardonesem zajął się pan kalibracją skanerów. Wyłącznie pasywnych, ale jak najdokładniej. Zdaję sobie sprawę, że nie da nam to takich informacji jak aktywny, pełnozakresowy odczyt, ale aktywny skaner byłby podobnym zdradzeniem naszych podejrzeń jak próba wejścia na pokład.

— Tak jest, ma’am. — McKeon prawie się uśmiechnął. — Zajmiemy się tym.

— Doskonale. — Honor wstała. — W takim razie, skoro wszyscy wiedzą, co mają robić, proponuję, żebyśmy wzięli się do pracy. Jednak zanim wyjdziecie, chciałam wam podziękować.

Nie sprecyzowała za co, ale przyglądając się twarzom stojących, wiedziała, że nie musiała tego robić. I że nigdy już nie będzie musiała.



ROZDZIAŁ XXVI

HMS Fearless znieruchomiał na nowej orbicie i prawie natychmiast z pokładu hangarowego wystartował kuter, kierując się ku olbrzymiemu frachtowcowi zarejestrowanemu na Manticore. Kuter wiózł pisemne zaproszenie dla kapitana frachtowca na obiad wydany przez komandor Harrington, co wywołało zrozumiałe zaskoczenie zaproszonego i było całkowicie bez znaczenia — wszyscy obecni na mostku krążownika ignorowali tak frachtowiec, jak i kuter, koncentrując się na odczytach pasywnego skanu statku Ludowej Marynarki Handlowej Haven Sirius. Honor oglądała go na ekranach swego fotela i musiała przyznać, że statek był naprawdę duży — Fearless bez kłopotów mógłby się zmieścić w jednej jego ładowni i jeszcze zostałoby tam sporo miejsca. Wielkość ta potwierdzała podejrzenia Santos — bezczynność takiego olbrzyma przynosiła olbrzymie straty. Było to wyrzucanie pieniędzy przez śluzę i żaden właściciel (nawet słynące z biurokracji Ministerstwo Transportu Republiki Haven) nie zrobiłoby czegoś podobnego bez sensownego powodu.

Najbardziej zajętymi osobami na mostku byli Cardones i McKeon przy konsolecie sensorów i Webster skupiony na stanowisku łączności. Logicznym było założenie, że jeśli Sirius utrzymuje z kimś łączność, robi to przy pomocy wiązki kierunkowej, którą z zasady trudno jest wykryć, toteż palce Webstera poruszały się po konsoli z delikatnością neurochirurga. Honor nie miała jednak wątpliwości — jeśli Sirius był z kimś w kontakcie, Webster to odkryje. Dalsze obserwacje dyżurnej wachty przerwał jej sygnał wywołania dobiegający z interkomu fotela.

— Tu pierwszy mechanik. Mam na ekranie obraz węzłów napędu Siriusa i nie ma na nich śladu wżerów czy jakichkolwiek innych śladów poważnego zużycia, ma’am. Nie mogę zobaczyć pieczęci, ale jest tu coś naprawdę dziwnego…

Nimitz bleeknął cicho; Honor uciszyła go gestem i zaproponowała:

— Można przełączyć ten obraz na mój ekran?

— Naturalnie, skipper. Sekundę… — z ekranu przed Honor zniknął obraz frachtowca i po sekundzie zastąpiło go zbliżenie rufy.

Środek ekranu wypełniał węzeł napędu poprzednio przypominający łepek szpilki na tle kadłuba. Teraz przy dużym powiększeniu widać było, że coś się nie zgadza — coś w wyglądzie urządzenia było niewłaściwe, tylko nie mogła określić, co to takiego.

— O co konkretnie chodzi? — spytała po chwili.

— O to, że ma niewłaściwy kształt i jest znacznie większy niż powinien być, ma’am. Proszę spojrzeć — na ekranie pojawił się kursor, wskazując miejsce, w którym węzeł znikał w kadłubie; otaczał je szeroki pas czarnego cienia. — Widzi pani ta dziurę wokół podstawy, ma’am? Nie powinno jej tam być. O, proszę…

Kursor zniknął, a na jego miejscu pojawiła się jasnozielona linia zaczynająca się równo z widocznym bokiem węzła, a potem ostro od niego odbiegająca — nim dotarła do końca, prawie jedna trzecia urządzenia znalazła się poza nią.

— Tak powinien wyglądać węzeł frachtowca klasy Astra — rozległ się głos Santos. — Ten jest za szeroki w stosunku do długości i to nie jest ciekawostka konstrukcyjna, ma’am. Takiego czegoś nie da się zbudować, a raczej takie coś nie będzie działać, bo nie pozwolą na to prawa fizyki. Na dodatek, proszę spojrzeć tu… to zwój grawitacyjny. Ma prawie dwukrotnie większą średnicę niż powinien mieć przy węźle tej wielkości. Kształt ma idealny dla superdreadnaughta, i przyznaję, że nie widziałam podobnego zamontowanego na jakimkolwiek frachtowcu. Co więcej, jeśli zostanie uruchomiony w takim położeniu, jakie widzimy, zapiecze cały kawał rufowego kadłuba.

— Rozumiem. — Honor przyjrzała się ekranowi, trąc intensywnie nos. — Z drugiej strony, zbudowano to, co widzimy, a Sirius dotarł tu samodzielnie, więc jego napęd musi działać.

— Wiem, ma’am. I sądzę, że rozwiązaniem jest ruchomy węzeł; stąd większa dziura w kadłubie. Kiedy chcą ruszyć, wysuwają węzły mające najwidoczniej ruchome gniazda. Jest to rzadkie, ale wykonalne rozwiązanie i oznacza tylko jedno: to jest sprytnie zamaskowany napęd wojskowego typu. Albo mnie dali patent oficerski bez żadnych ku temu podstaw.

— Doskonale… — mruknęła odruchowo Honor, pogrążona w rozmyślaniach. — Sporządź dokładny raport wraz z przewidywanym maksymalnym przyspieszeniem, jakie mogą osiągnąć tak w normalnej przestrzeni, jak i przy użyciu żagli. Dołącz do tego pełną dokumentację skanu; wyślemy to Admiralicji do oceny.

— Aye, aye, ma’am. — Santos wyłączyła się, a Honor dopiero w tym momencie dostrzegła McKeona stojącego obok fotela.

— Komandor Santos uważa, że mamy więcej niż rozbieżność, panie McKeon — poinformowała go, widząc pytająco uniesione brwi.

— Słyszałem ostatni fragment rozmowy, ma’am. I chciałbym coś dodać: porucznik Cardones i ja jesteśmy zgodni co do tego, że Sirius ma gorące węzły.

Tym razem Honor poczuła, jak jej brwi zbliżają się do włosów.

— Może testują system napędowy?

— Nie sądzę, ma’am. Odczyt jest taki sam ze wszystkich węzłów alfa i beta po tej stronie kadłuba i jest to pełne obciążenie gotowości startowej. Test obejmowałby dziobowy lub rufowy pierścień, a nie oba równocześnie. Poza tym poziom energii jest stały od prawie dziesięciu minut.

Honor przyglądała mu się w szarych oczach zastępcy widząc odbicie własnych myśli. Nie istniały przepisy zabraniające jednostkom przebywającym na orbicie zachowania napędu w stanie gotowości, ale były to przypadki, o których prawie nie słyszano w odniesieniu do statków handlowych. Powód był prosty — co prawda energia na pokładzie każdego statku kosmicznego była tania, ale nawet najlepszy reaktor fuzyjny wymagał paliwa, zaś impellery potrzebowały sporo energii, nawet pozostając tylko w pogotowiu. Na dodatek niemożliwe były wówczas przeglądy czy drobne naprawy sprzętu maszynowego, a rosło jego zużycie, jako że każde urządzenie ma określoną żywotność. Wszystko to razem znacznie podnosiło koszty i powodowało, że żaden kapitan nie trzymał napędu w gotowości bez naprawdę istotnego powodu.

Dotyczyło to naturalnie jednostek handlowych. Kapitan okrętu wojennego mógł sobie na to pozwolić, ponieważ koszty nie grały dlań większej roli, za to czas potrzebny na osiągnięcie pełnej gotowości bojowej, a więc i zdolności manewrowania — wprost przeciwnie. A przy całkowicie wyłączonym napędzie potrzeba było około czterdziestu minut, by okręt mógł ruszyć i korzystać z ekranu, jeśli natomiast miał, jak to popularnie określano, „gorący napęd”, zajmowało to kwadrans.

— Interesujące, panie McKeon — powiedziała cicho.

— Coraz bardziej, ma’am. Zbyt duży napęd pozostający w gotowości… Według mnie jest to więcej niż wystarczający powód do wejścia na pokład.

— Może tak, może nie. — Honor przygryzła wargę i prawie natychmiast poczuła, że Nimitz zaciska lekko zęby na jej uchu, wyczuwając, że jest zmartwiona, toteż czym prędzej przeniosła go na kolana w trosce o całość swych narządów słuchu i wyjaśniła: — Problem w tym, że nie muszą podać nam prawdziwych danych napędu. Nie ma też prawa nakazującego budowę frachtowców z ekonomicznym lub logicznym napędem. Fakt, że trzymają napęd w stanie pogotowia i nie nosi on śladów zużycia, potwierdza nasze podejrzenia, że podali Warlockowi fałszywe dane dotyczące awarii, której najprawdopodobniej w ogóle nie było, ale to wszystko, co mamy. Dobry prawnik wyłga ich z tego, a faktem jest, że przez ponad dwa i pół miesiąca nie wysłali na powierzchnię nawet kutra, a skoro nie mieli fizycznego kontaktu z kimkolwiek na planecie, raczej nie sposób oskarżyć ich o przemyt. Siedzieli sobie po prostu grzecznie na orbicie, jak przystało na szanujących prawo kupców. W sądzie możemy przegrać, a co ważniejsze, próbując wejść na ich pokład, zdradzimy, że coś podejrzewamy.

Podrapała Nimitza za uszami, poirytowana własnym dziwnym brakiem zdecydowania. Teoretycznie przynajmniej miała uzasadnienie do wysłania na frachtowiec ekipy kontrolnej — podejrzenia wystarczyłyby. Oznaczałoby to jednak uprzedzenie przeciwnika i najprawdopodobniej przesunięcie operacji do czasu pozbycia się jej z systemu. O dyplomatycznym wrzasku, jaki podniosłoby Haven, lepiej nie mówić. A najbardziej irytowało ją, że nie do końca była przekonana, co ją bardziej powstrzymuje. Obiektywnie rzecz oceniając, największym problemem była smutna prawda, że zgodnie z przepisami prawa międzynarodowego kapitan frachtowca nadal mógł odmówić wpuszczenia na pokład jej ludzi, a ponieważ nie posiadała dowodów, że naruszył prawo Królestwa Manticore lub stanowił zagrożenie jego bezpieczeństwa, nie miała podstaw do nakazania abordażu. Co dawało jej tylko dwie możliwości, jeśli kapitan Coglin odmówiłby wstępu na pokład (a podejrzewała, że tak właśnie by postąpił) — przełknąć pokornie obelgę lub usunąć frachtowiec z systemu. Pierwsze było niewykonalne, do drugiego miała prawo — mogła zmusić do opuszczenia przestrzeni Królestwa każdą jednostkę, która odmówiła poddania się kontroli bez względu na to, czy miała podstawy do przeszukania czy też nie. Musiała jedynie później uzasadnić swoje postępowanie przed Admiralicją. Oczyma wyobraźni widziała już nagłówki w prasie i nie tylko Ludowej Republiki Haven:



„RMN WYRZUCA STATEK Z USZKODZONYM NAPĘDEM”, „FRACHTOWIEC SKAZANY NA ŚMIERĆ W NADPRZESTRZENI PRZEZ OFICERA KRÓLEWSKIEJ MARYNARKI”, „HAVEN OPROTESTOWAŁO NIELUDZKI ROZKAZ HARRINGTON”


Nie była to miła perspektywa, ale przeżyłaby to, tym bardziej, że jeśli słusznie podejrzewała, i tak już niektóre media w Królestwie nie zostawiły na niej suchej nitki. Konkretnie te kontrolowane przez Hauptmana i podległe mu firmy. Ale taka decyzja i tak nie rozwiązywała problemu — wyrzucenie Siriusa nie prowadziło do poznania planów przeciwnika ani też nie zapewniało pokrzyżowania tych planów. A przesunięcie ich w czasie niczego nie załatwiało, bo każda akcja ma plan awaryjny, a…

— Kapitanie?

Pytanie wyrwało ją z zamyślenia — gdy uniosła głowę, zobaczyła Webstera stojącego obok McKeona.

— Słucham, panie Webster?

— Przepraszam, ma’am, ale sądziłem, że będzie pani chciała jak najszybciej się o tym dowiedzieć. Istnieje trójstronne połączenie między Siriusem, kurierem i konsulatem Haven. Używają precyzyjnie zgranych laserów o wąskiej wiązce i przesyłają niewiele wiadomości, ale połączenie utrzymywane jest przez cały czas. Więcej niestety nie wiem, bo pasywne czujniki łapią jedynie skraj fali nośnej. Nie mogę się podłączyć inaczej, jak do samego lasera, a to na pewno by zauważyli, ma’am.

— Może pan określić, czy jest to kodowane połączenie, panie Webster?

— Nie, ma’am. Ale biorąc pod uwagę, jak spójne są wiązki, byłbym zaskoczony, gdyby nie było. Skoncentrowane wiązki laserowe nie są potrzebne przy połączeniach na tak niewielką odległość, więc muszą być używane ze względów bezpieczeństwa.

— Rozumiem — uśmiechnęła się niespodziewanie Honor, czując nagły spokój zamiast dotychczasowego niezdecydowania. — Panie McKeon, jak tylko chorąży Tremaine znajdzie się z powrotem na pokładzie, proszę wrócić na poprzednią orbitę, ale tak byśmy znaleźli się za rufą jednostki kurierskiej.

— Aye, aye, ma’am — odparł automatycznie, ale widać było, że jest zaskoczony.

— Proszę także nadal uważnie obserwować Siriusa i sprawdzić, czy napęd kuriera również znajduje się w stanie gotowości — dodała wyjaśniająco. — Sądzę, że ustaliliśmy raczej jednoznacznie, iż dzieje się coś dziwnego, a Haven jest w to zamieszane, natomiast nadal nie wiemy, o co chodzi. Chcę się tego dowiedzieć i złapać ich na gorącym uczynku, tak żeby nikt w galaktyce nie miał cienia wątpliwości, kto i za co jest odpowiedzialny.

— Rozumiem, ma’am — przytaknął McKeon.

— Doskonale. I chcę, żeby Fearless także pozostawał w gotowości manewrowej. Jeśli któryś z nich zacznie się gdzieś wybierać, mam zamiar siedzieć mu na ogonie. Proszę wykonać, panie McKeon. Poruczniku Webster, proszę połączyć się niezwłocznie z damą Estelle. Kodowanym połączeniem.

— Aye, aye, ma’am.

Obaj wrócili na stanowiska i zabrali się za wykonanie jej rozkazów, co obserwowała, głaskając odruchowo Nimitza i spoglądając od czasu do czasu na powiększenie węzła napędowego Siriusa widoczne nadal na ekranie fotela.



* * *


— Masz rację, Honor. Masz całkowitą rację — oceniła Matsuko Estelle, wyglądająca na tak zmęczoną, że Honor nie była pewna, czy rozmówczyni spała choć chwilę od ich ostatniej rozmowy. — Nie ulega kwestii, że coś tu kombinują.

— Sądzę, że co do tego nie ma żadnych wątpliwości, zwłaszcza po potwierdzeniu, że kurier także pozostaje w pogotowiu manewrowym. Może to głupio zabrzmi, ale naprawdę mi się to nie podoba.

— Nie dziwię ci się. — Matsuko przetarła oczy i westchnęła. — Nie marnowaliby energii, gdyby nie zakładali, że szybko będą musieli gdzieś lecieć. A ten przeklęty kurier ma immunitet dyplomatyczny i nie możemy go tknąć, nawet gdy się ruszy.

— To czy go mogę tknąć czy nie, mnie akurat nie martwi. Martwi natomiast, że są tu dwie jednostki Haven, owszem — odparła spokojnie Honor, wywołując zaskoczone spojrzenie pani gubernator. — Nie mam zamiaru prowokować dyplomatycznego incydentu, ale podstawowy problem sprowadza się do tego, że posiadam tylko jeden okręt. Jeśli frachtowiec i kurier ruszą równocześnie w różne strony, mogę ścigać tylko jeden.

— Ale o co tu chodzi? — Matsuko prawie jęknęła. — Mam naćpanych po czubki głów tubylców uzbrojonych w skałkówki i przygotowujących się do rzezi ludzi, a ty masz dwie jednostki utrzymujące gotowość do lotu. Co je łączy?!

— Nie wiem… jeszcze. Ale jestem pewna, że takie połączenie istnieje, a utwierdza mnie w tym przekonaniu ciągła łączność laserowa między nimi.

— Masz rację — zgodziła się niezbyt uszczęśliwiona dama Estelle. — Zobaczę, czego zdołam się w tej sprawie dowiedzieć.

— Chyba nie rozumiem — przyznała zaskoczona Honor.

— Obawiam się, że nie jestem wcale tak ufna, jak chcieliby moi zwierzchnicy z ministerstwa. Już dość dawno udało mi się ach… zorganizować parę ciekawostek łącznościowych nie przewidzianych w wykazie sprzętu komunikacyjnego tej placówki. Lubię wiedzieć, co się wokół dzieje, dlatego dość uważnie śledzimy łączność rozmaitych enklaw — wyjaśniła pani gubernator i dodała ze złośliwym uśmiechem, widząc minę Honor: — Nie musisz tego rozgłaszać, bo wszyscy by się strasznie zdenerwowali.

— Ja myślę — mruknęła Honor, zaczynając się uśmiechać.

— Myślisz zupełnie właściwie. Co się tyczy placówek Haven, możemy śledzić poziom ich łączności, ale treść komunikatów pozostanie tajemnicą. Używają nie tylko kodowania, ale i zakłócania o często zmienianym algorytmie. Zdołaliśmy złamać ostatni i jeśli dotychczas nic nie zmienili, może to coś da. Natomiast kod pozostaje problemem.

— Sądzi pani, że oni o tym wiedzą?

— Bardzo wątpię. Mogą się orientować, że jesteśmy świadomi zaistnienia połączenia, ale nie jego treści. Poza tym nie możemy prowadzić nawet takiego nasłuchu, jeśli chodzi o połączenia między jednostkami na orbicie, co daje im przynajmniej jeden całkowicie bezpieczny kanał.

— Co jest istotne, jeśli założymy, że na kurierze lub frachtowcu przebywa koordynator całego przedsięwzięcia — zauważyła Honor. — Jeśli jest w konsulacie, to wszystkie rozkazy i meldunki przynajmniej w teorii mamy w zasięgu ręki…

— Racja. — Matsuko przez kilka sekund bębniła palcami po stole, a w końcu przyznała, krzywiąc się z odrazą. — Marny byłby ze mnie szpieg: nienawidzę tych wszystkich domysłów i niepewności.

— Ja też. — Honor potarła czubek nosa. — Czego by nie chcieli osiągnąć, zaplanowali to dawno i starannie, a ten wódz ostrzegał panią, że delta nie będzie bezpieczna w zimie; to zdaje się za jakieś dwa miesiące?

— Mniej więcej. Sądzisz, że mamy tyle czasu na rozwiązanie zagadki?

— Nie wiem. Wiem natomiast, że zaczęliśmy składać części tej układanki i to jest głównym powodem, by się pospieszyć. Z drugiej strony, dowiedzieliśmy się już wystarczające wiele, abym mogła poczynić pewne oficjalne kroki.

— Jak na przykład?

— Jestem w trakcie pisania raportu zawierającego wszystkie fakty, podejrzenia i wnioski, skierowanego osobiście do Pierwszego Lorda Przestrzeni. Może pomyśli, że zwariowałam, ale może też przysłać nam pomoc, jeśli potraktuje to poważnie.

— Jak długo to potrwa?

— W najlepszym wypadku, jeśli uwierzy w moje wnioski, około pięćdziesięciu godzin. Oczywiście, jeżeli będzie miał jakieś jednostki do dyspozycji. Prawdę mówiąc, spodziewam się reakcji za trzy do czterech dni i byłabym zaskoczona, gdyby ktoś zjawił się tu wcześniej. Przynajmniej będzie to krok we właściwym kierunku.

— A do tego czasu jesteśmy skazani na własne siły — skonkludowała dama Estelle.

— Dokładnie. Kiedy wyrusza patrol Barneya?

— Powinni wystartować za jakieś dwadzieścia minut — dama Estelle sprawdziła czas. — Barney przeprowadza właśnie ostatnią odprawę. Mają zakaz lądowania bez wcześniejszego uzgodnienia, ale mają uważać na wszystko w dole, nawet w drodze nad rejon celu. Powinniśmy dzięki temu wiedzieć przynajmniej, gdzie nie ma szamana i jego zwolenników.

— Chciałabym dołączyć wynik poszukiwań, obojętne pozytywny czy nie, do raportu. Admirał Webster uzyska wówczas pełniejszy obraz sytuacji, a ja będę się znacznie lepiej czuła, mając choćby ogólne pojęcie, na ile źle mają się sprawy na powierzchni.

— Ja też. Dobrze, Honor, zajmę się tym, czym mogę się tu zająć, a ty informuj mnie, gdyby coś się zaczęło dziać albo wyjaśniać.

— Na pewno to zrobię, pani gubernator — obiecała i zakończyła połączenie.

Założyła nogę na nogę, złączyła palce dłoni w piramidkę i z opartą na nich brodą zamarła w ulubionej do przemyśleń pozycji, ignorując odgłosy towarzyszące normalnemu przebiegowi wachty na mostku.



* * *


Nie wiedziała, ile czasu siedziała bez ruchu, lecz w końcu prychnęła cicho i opuściła dłonie.

— Panie McKeon?

— Słucham, ma’am? — Pierwszy oficer podszedł, widząc jej znak.

— Sądzę, że zbliżamy się do finału — powiedziała cicho, tak by tylko on to słyszał, i wstała. — Może się mylę, ale zbyt wiele rzeczy na to wskazuje i łączy się w logiczną całość.

Spojrzała nań pytająco, więc kiwnął głową w geście potwierdzenia.

— Plan desantu majora Papadapolousa wydaje mi się dobry — kontynuowała — ale chcę w nim zmienić dwie rzeczy.

— Tak, ma’am?

— Po pierwsze, chcę, by Marines załadowali się do pinas już teraz. Będzie im trochę ciasno, ale jest tam wystarczająca ilość miejsc sypialnych. Naturalnie mają pozostawać w pełnej gotowości do akcji, tyle że bez pancerzy; te mogą włożyć w drodze na powierzchnię albo już po wylądowaniu, bo wątpię, żeby trafili prosto w walkę.

— Tak jest, ma’am. A druga zmiana?

— Niech porucznik Montoya i reszta naszego personelu medycznego wrócą na pokład. I to zaraz po zakończeniu wachty, a jeśli okaże się to niewykonalne, to tak szybko jak zdoła ich pan tu ściągnąć.

— Przepraszam, ma’am? — McKeon nie zdołał ukryć zaskoczenia i Honor uśmiechnęła się kwaśno.

— Oficjalnie zdecydowałam, że nieuczciwe jest, by dama Estelle i Agencja zmuszeni byli korzystać w sytuacji zagrożenia z usług naszego młodszego stażem i doświadczeniem lekarza. Komandor Suchon, która ma więcej lat służby, będzie znacznie przydatniejsza na powierzchni jako bardziej doświadczony lekarz, komandorze McKeon.

— Rozumiem, ma’am. — W oczach McKeona rozbłysły diabelskie iskierki. — A nieoficjalny powód?

— Matsuko i Barney mają doskonałą ekipę medyczną, a w enklawach również jest sporo dobrych cywilnych lekarzy. Razem dadzą sobie radę i bez pomocy czegoś takiego jak pani chirurg komandor Suchon — odparła ponuro, nie kryjąc pogardy i niechęci. — Porucznik Montoya może być o dziesięć lat młodszy, ale już jest lepszym lekarzem niż ona kiedykolwiek będzie. Jeśli będziemy potrzebowali lekarza, chcę mieć najlepszego z możliwych, a niewykluczone, że będziemy go potrzebować naprawdę szybko.

— Naprawdę sądzi pani, że może być aż tak potrzebny?

— Nie wiem. — Honor wzruszyła ramionami. — Proszę to nazwać przeczuciem. Albo przemęczeniem. Na pewno poczuję się lepiej, mając na pokładzie dobrego lekarza.

— Rozumiem, ma’am. — McKeon spoważniał, już zadając poprzednie pytanie. — Zajmę się tym.

— Doskonale. Będę w swojej kabinie; muszę skończyć raport. — Honor uśmiechnęła się, a był to dziwny uśmiech — mieszanina zmęczenia, przestrachu, świadomości własnej ignorancji i czegoś, co można by nazwać podnieconym oczekiwaniem.

McKeon, widząc go, poczuł coś lodowatego pełznącego po kręgosłupie.

— Kto wie? — dodała Honor, wstając, nadal z tym dziwnym uśmiechem. — Być może za kilka godzin będę nawet w stanie dodać coś interesującego do jego treści…

I skierowała się ku windzie z treecatem w objęciach. Spoglądający za nią McKeon stał nieruchomo przez kilkanaście długich sekund, zastanawiając się, co w jej uśmiechu tak go przeraziło.



ROZDZIAŁ XXVII

Porucznik Sił Policyjnych Agencji Frances Malcolm przeciągnęła się i ziewnęła, aż zatrzeszczało. Patrolowiec leciał nad wzgórzami porośniętymi kilometrami mchu. Lot był praktycznie bezgłośny, toteż wyraźnie usłyszała, jak coś za nią łupnęło. Obejrzała się, nie wstając z fotela: kapral Truman, górny strzelec, stał na podłodze pod wieżyczką i uśmiechał się niewinnie.

— Przepraszam, Franny — bąknął i Frances omal się nie skrzywiła.

Podobnie jak Barney Isvarian, była eks-Marine, a w Agencji nie było zwyczaju przesadnego przestrzegania formalności. Na dodatek Truman był policjantem przeniesionym tu na własną prośbę z policji San Giorgio na Manticore. Wszystko to razem spowodowało, iż jakiś czas temu przestała próbować zrobić z niego żołnierza — było to tyleż bezcelowe, co niewykonalne. W końcu Agencja nie była Korpusem, a mimo to policjanci umieli dbać o siebie i nie tracili głowy w gorących sytuacjach. A że na takich nie wyglądali, no cóż…

— Zapomniałem termosu — wyjaśnił Truman, po czym zabrał zgubę i wdrapał się z powrotem do wieżyczki strzeleckiej.

Słysząc bulgot wylewanej do kubka kawy, Frances potrząsnęła smętnie głową. Nie, Truman definitywnie nie był z Korpusu.

— Zbliżamy się do granicy trzystu kilometrów, Franny — poinformował ją pilot.

Od opuszczenia delty lecieli zakosami, czyli w klasyczny sposób pozwalający przeszukać spory teren po bokach wyznaczonej trasy, i z niewielką szybkością — siedemdziesiąt pięć kilometrów na godzinę, co przypominało pełzanie, zwłaszcza że Isvarian mówił na odprawie o pośpiechu. Teraz dolatywali do granicy trzystu kilometrów od szpitala, czyli maksymalnej odległości, jaką mógł przebyć ten zaćpany nomad. I po drodze nie napotkali żadnej większej grupy uzbrojonych w skałkówki nomadów — za to Frances Malcolm gotowa była dać głowę. Tubylcy mogli być mistrzami kamuflażu, ale większa ilość ciepłokrwistych ciał i stalowych luf nie ukryłaby się przed sensorami patrolowca, a…

— A to co? — Zdziwiony głos sierżanta Hayabashiego przerwał jej rozmyślania.

Hayabashi pochylał się nad ekranem, na którym widać było jaskrawy punkt.

— Źródło energii — powiedziała niepotrzebnie Frances. — Mały generator albo spory pojazd.

— Co by nie było, nie ma prawa tutaj być, no nie? — spytał Hayabashi.

— Nie ma, ale nie wyciągajmy pochopnych wniosków. Szukamy naszprycowanych tubylców, nie ciekawostek, a to może być zwykły uziemiony pojazd z awarią napędu.

— Jasne. A ja mogę być własną ciotką, dziewicą i abstynentką — zgodził się Hayabashi. — Poza tym…

Urwał nagle, ponieważ punkt zniknął z ekranu. Pochylił się nad klawiaturą, sprawdził coś i ponownie spojrzał na Frances.

— Coś go zasłoniło — wyjaśnił.

— Widziałam. Mogła to być skała, grzbiet wzgórza albo… albo to coś jest ukryte, dajmy na to, pod jakimś nawisem i przypadkiem tylko mogliśmy nań zerknąć.

— Ukryte? — spytał niewinnie sierżant.

— Nie powiedziałam, że to źródło energii nie jest podejrzane, tylko że może nie być — przypomniała mu i poleciła pilotowi: — Zawróć Jeff i zejdź na jakieś sto metrów. Jeśli ponownie na to trafimy, chcę mieć obraz, nie tylko odczyt.

— Zawracam, ma’am — zameldował Jeff i położył maszynę w ostry skręt.

Hayabashi bez słowa przełączył ekran na obraz z kamery dziobowej.

— O żesz ty! — mruknął chwilę później. — Przepraszam łaskawą panią oficer; miała pani całkowitą rację, jak widać na załączonym obrazku.

I wskazał palcem ekran; Frances zerknęła zza jego ramienia i zmrużyła z wrażenia oczy — w wylocie jaskini wyglądającej na naturalną widać było przód jakiegoś pojazdu niezbyt starannie przykryty siatką maskującą. Ani czujnik termiczny, ani magnetyczny nie rejestrowały niczego.

— Jeff, zawieś nas nad tą ciekawostką — poleciła, odwracając się i uruchamiając moduł łączności z kontrolą lotów Agencji. — A ty, Truman, uważaj. Co prawda nie spodziewam się kłopotów, ale pamiętajcie o laboratorium. To wygląda podejrzanie spoko…

Na jej konsoli nagle zawył alarm — czujnik magnetyczny ożył, a moment po nim termiczny; wskaźniki metalu i ciepła mnożyły się pod patrolowcem jak oszalałe, rozkwitając na całym ekranie zupełnie jakby wyskakiwały spod ziemi… sekundę później dotarło do niej, że tak właśnie było. Jaskinia, w której parkował zamaskowany pojazd, musiała być największym, ale na pewno nie jedynym otworem prowadzącym do olbrzymiego podziemnego systemu jaskiń znajdującego się dokładnie pod nimi. Ze wszystkich pozostałych wysypywali się właśnie tubylcy, zupełnie jakby powtórne pojawienie się patrolowca Agencji było sygnałem do rozpoczęcia akcji.

I nie tylko wysypywali się — także strzelali; mech eksplodował dymem zmieniającym się błyskawicznie w szaro-białą mgłę, a patrolowcem zatrzęsło, gdy trafiły weń setki osiemnastomilimetrowych ołowianych kuł. Ktoś za plecami porucznik Malcolm krzyknął przeraźliwie.

Patrolowce Agencji miały twarde i elastyczne kadłuby kompozytowe, ale nie były pancerne, bowiem gdy je zamawiano, nikomu nie przyszło do głowy, by opancerzenie mogło być im kiedykolwiek potrzebne. Teraz było już za późno, a coraz więcej pocisków przebijało dolne i boczne segmenty. Truman zaklął łamiącym się falsetem, ale nie zapomniał, po co jest na pokładzie — sprzężone pulsery wieżyczki plunęły ogniem, wyrzucając z siebie lawinę piętnastomilimetrowych pocisków eksplodujących. Każdy miał ceramiczny pancerz rozpryskujący się na ostre jak igły kawałki przy uderzeniu w cel, a każda z luf wypluwała ich ponad tysiąc na minutę. Serie cięły grunt niczym ogniste bicze, roznosząc w strzępy wszystko, co napotkały — mech, skały, tubylców czy ich broń. Ale Truman był w stanie strzelać tylko w jednym kierunku w danym momencie, a tubylcy wyskakiwali ze skalnych otworów wszędzie wokół.

Pilot dał pełen ciąg i turbiny zawyły, lecz nim patrolowiec zdążył nabrać prędkości, sierżant Hayabashi podskoczył z głuchym jękiem — kula trafiła go w pośladki i przeszła pionowo przez ciało, wychodząc w fontannie krwi, kości i mięsa między łopatkami. Trup podoficera jeszcze nie zdążył opaść na przyrządy, gdy w obudowie prawoburtowej turbiny pojawiły się poszarpane dziury, a silnik rozbłysł jasnym płomieniem płonącego wodoru.

Frances oglądała to wszystko niezdolna do najmniejszego ruchu — to nie mogło być realne. Ocknęła się, czując słodkawy odór krwi — automatycznie sięgnęła po radiostację, wybrała właściwy kanał i powiedziała spokojnie do trzymanego przy ustach mikrofonu:

— Kontrola lotów, tu Sierra Jeden-Jeden. Jestem trzysta kilometrów od rzeki Three Fork.

Uszkodzony silnik eksplodował, spowijając prawą burtę w płomieniach, nim Jeff odciął dopływ paliwa. W lewoburtowej turbinie coś zawyło, a ponad ten dźwięk wybił się dziwnie harmoniczny stukot setek kuł o zwoje antygrawitacyjne.

— Kontrola, tu Sierra Jeden-Jeden — powtórzyła. — Jestem trzysta kilometrów na północ od rzeki pod ciężkim ogniem tubylców. Mam rannych i zabitych, uszkodzone silniki i tracę wysokość. Powtarzam: tracę wysokość i będę musiała awaryjnie lądować. Potrzebuję wsparcia i to jak najszybciej!

Truman zawył i osunął się na podłogę, trzymając się za zakrwawiony brzuch.

— Awaryjne lądowanie! — wrzasnął Jeff, walcząc z coraz twardszymi sterami, świadom, że każda chwila lotu zwiększa odległość od strzelców.

Frances zerwała z głowy słuchawki i skoczyła ku wieżyczce, ignorując zwijającego się z bólu Trumana. Wspięła się do niej targana rozpaczliwymi podskokami maszyny i wbiła ramiona w antyurazową uprząż, czego nie zrobił Truman. Uprząż zatrzasnęła się wokół niej, amortyzując wstrząsy i ułatwiając obsługę broni. Automatycznymi ruchami odnalazła uchwyty działek, wycelowała i nacisnęła spust, posyłając ścianę ognia i śmierci prosto w wyjący tłum tubylców gnających na złamanie karku ku jedynemu płaskiemu kawałkowi terenu, na którym pilot mógł posadzić uszkodzoną maszynę.

Uderzyli o ziemię z łomotem i Frances zacisnęła zęby, czując wbijającą się w ciało uprząż. Ktoś krzyczał, ktoś inny wył, ale Jeff udowodnił, że wie, co robi — przejechali przez spory kawałek gruntu, pchając przed sobą coraz grubszą warstwę porozrywanego mchu, który w końcu zatrzymał patrolowiec. Co prawda pogubili po drodze rozmaite części i wyorali solidną bruzdę w ziemi, ale gdy chmura kurzu opadła, maszyna była cała i nikt przy okazji lądowania nie zginął.

Co było małą pociechą, ponieważ prosto na nich szarżowało tysiące wyjących potępieńczo tubylców.

Porucznik Frances Malcolm słyszała w dole jęki i krzyki swej umierającej załogi, ale słyszała też, jak z trzaskiem otwierają się strzelnice w kadłubie. Po sekundzie inne odgłosy zagłuszył wysoki wizg pulserów bijących na maksymalnej szybkostrzelności. Pomimo uprzęży musiała w coś solidnie przyłożyć, ponieważ krew zalewała jej lewe oko. Prawe było jednak czyste, a zielona kontrolka na uchwycie działek wskazywała, że broń jest sprawna. Przekręciła obie lufy pod odpowiednim kątem i otworzyła ogień, przesuwając działka półkolistym ruchem tam i z powrotem po zbliżającej się morderczej fali. Zabijała ich setkami, a oni wciąż atakowali — na miejsce zabitego natychmiast wyrastał nowy i byli coraz bliżej. Kadłub patrolowca ponownie zatrząsł się od gradu kuł. Niektóre wystrzelono zza jej pleców i rykoszetuj ąc od wewnętrznych ścianek wieżyczki, odrywały fragmenty plastiku tnące niczym brzytwa. Nie zwracała na nie uwagi, podobnie jak na pojawiające się coraz częściej przestrzelmy, cały czas strzelając.

Strzelała także, gdy kolby i maczugi wyjącej zgrai rozbiły osłonę wieżyczki. Przestała dopiero, kiedy kilkanaście rąk wyszarpnęło ją z uprzęży na zewnątrz.

Gdzie czekały noże.



* * *


Sygnał interkomu tym razem wyrwał Honor spod prysznica. Narzuciła kimono, drugą ręką trąc energicznie ręcznikiem po włosach, i wcisnęła przycisk.

— Priorytetowa wiadomość od porucznika Stromboli, ma’am — zameldował podniecony Webster.

— Proszę przełączyć, poruczniku Webster.

— Aye, aye, ma’am. — Webster zniknął z ekranu zastąpiony zaniepokojonym obliczem Maxa.

— O co chodzi, poruczniku? — Honor specjalnie mówiła wolniej i niższym niż zwykle głosem.

Stromboli przełknął ślinę i wyrzucił jednym tchem:

— Około dziesięciu minut temu dotarła wiadomość z patrolowca, którą przypadkiem usłyszałem, ma’am i sądzę, że należało o niej jak najszybciej pani zameldować. Mówili, że są pod ciężkim ostrzałem tubylców, mają rannych i będą przymusowo lądować. Potem zamilkli i kontrola lotów atmosferycznych nie zdołała dotąd nawiązać z nimi łączności.

— To był patrol wysłany przez majora Isvariana? — upewniła się już normalnym tonem.

— Tak sądzę, ma’am i… — Stromboli przerwał, spoglądając poza ekran, jakby ktoś stanął za kamerą i coś do niego mówił, po czym odwrócił się i dokończył: — Nie wiem, czy to ma jakiś związek, ma’am, ale Sirius właśnie zaczął schodzić z orbity, nie uzgadniając tego z nami.

Ostatnia informacja bardziej go zdziwiła niż zmartwiła, na co wyraźnie wskazywał wyraz jego twarzy. Reakcja Honor była dokładnie odwrotna — poczuła tę samą pewność, jaka zazwyczaj towarzyszyła jej podczas wytyczania skomplikowanego manewru, i nagle wszystkie elementy układanki znalazły się na swoim miejscu. Rozwiązanie było nieprawdopodobne ale jako jedyne pasowało do wszystkich znanych informacji i rozwiązywało wszystkie zagadki.

Stromboli aż się cofnął od ekranu, widząc, jak ściągają się rysy Honor w momencie olśnienia. Zauważyła jego reakcję i zmusiła się do uśmiechu.

— Dziękuję, poruczniku. Dobrze pan zrobił, a resztą już ja się zajmę.

Przerwała połączenie i odsunęła przezroczystą klapkę, pod którą znajdował się jeden płaski, czerwony przycisk, w jakie wyposażone są jedynie klawiatury w kabinach kapitańskich, i nacisnęła go. Cały kadłub wypełniło potępieńcze wycie alarmu bojowego — dźwięk był tak dobrany, by stawiał na nogi każdego, grając na nerwach i zgrzytając w kościach, i rzeczywiście, jedynie martwi byli w stanie go zignorować. Wszyscy inni rzucali to, co aktualnie robili, zrywali się i pędzili na wyznaczone stanowiska (o ile naturalnie byli w stanie poruszać się o własnych siłach).

Honor wywołała mostek — na ekranie pojawiła się twarz porucznika Panowskiego z wytrzeszczonymi oczami i opadniętą z lekka szczęką.

— Proszę natychmiast uruchomić napęd — poleciła. — Natychmiast, poruczniku!

— Aye, aye, ma’am! — Panowski zasalutował ekranowi, oblizał wargi i spytał: — Co robimy, ma’am?

— Wyjaśnię później. Proszę nawiązać łączność z damą Estelle, chcę z nią rozmawiać jak tylko dotrę na mostek. I proszę zająć się napędem. Natychmiast!

Przerwała połączenie i skoczyła ku szafce, w której były tylko trzy rzeczy — jej skafander próżniowy, hełm i rękawice. Jednym ruchem wyjęła skafander, pozbyła się kimona i siadła na łóżku, prawie równocześnie wbijając stopy w nogawki. Standardowe nieopancerzone skafandry Royal Manticoran Navy przypominały kombinezony płetwonurków z epoki przedkosmicznej. Pancerne używane przez górników, pracowników stoczni czy Marines do abordażu w ruchu były zupełnie inne i znacznie trudniejsze do założenia. Wprawnymi ruchami połączyła wszystko co trzeba z zamkniętym systemem cyrkulacji skafandra i naciągnęła resztę na jeszcze wilgotną po prysznicu skórę. Po włożeniu rąk w rękawy uszczelniła całość, złapała hełm i rękawice i sprawdziła kontrolki skafandra — wszystkie płonęły zielenią, czyli strój był szczelny.

Na pierwszy dźwięk alarmu Nimitz podbiegł do prostopadłościanu przytwierdzonego do ściany kabiny — dla niego postępowanie w razie alarmu bojowego było równie odruchowe co dla Honor, tyle razy to ćwiczyli. Prostopadłościan umieszczony był pod plakietą z lotnią i również nie należał do standardowego wyposażenia okrętów Jej Królewskiej Mości. Kosztował małą fortunę i był zbudowanym na zamówienie samodzielnym modułem umożliwiającym przeżycie wykonanym dla treecata. Miał własne źródło zasilania i tlenu i posiadał standardowy autonadajnik sygnału ratunkowego, w jakie wyposażano skafandry próżniowe i automatyczne, samozatrzaskowe drzwi, których nie można było otworzyć od wewnątrz. Poza bezpośrednim trafieniem był w stanie wytrzymać praktycznie wszystko, poczynając od dehermetyzacji kabiny. Nimitz wskoczył do środka, Honor zamknęła drzwi, sprawdziła szczelność pojemnika i z hełmem pod pachą wybiegła z kabiny, kierując się ku windzie.

Alarm przestał wyć, gdy znajdowała w windzie, toteż zmusiła się do szybkiego przejścia przez mostek, jako że bieg był już niewskazany. Wszystkie stanowiska miały pełną obsadę, a stłumiony pomruk w tle jednogłośnie meldował gotowość bojową, co potwierdzały zmiany barw z żółtej na czerwoną na planie okrętu widocznym na jednym z ekranów. McKeon stał obok fotela kapitańskiego z rękoma za plecami i kamienną twarzą, ale i kroplami potu u nasady włosów nad czołem, co świadczyło, że był szybszy jedynie o sekundy. Skinęła mu głową i usiadła, wieszając hełm na specjalnym wysięgniku. Ekrany i klawiatury wysunęły się ze schowków i rozwinęły wokół fotela, otaczając Honor rzeką informacji i czekając na decyzje, ale najpierw spojrzała na McKeona.

— Status? — spytała zwięźle.

— Wszystkie stanowiska obsadzone, Ma’am. Za dziesięć minut powinniśmy być zdolni do ruchu. Sirius porusza się od sześciu minut i ośmiu sekund z przyspieszeniem czterysta dziesięć g.

Przerwał, a Honor zacisnęła zęby — jak na okręt było to niewielkie przyspieszenie, jak na statek nieosiągalne. Jedynie bowiem napęd wojskowego typu pozwalał na osiąganie tej wielkości przyspieszeń, a jedynie wojskowego typu kompensatory bezwładnościowe umożliwiały załodze ich przeżycie.

— Kurier? — zapytała ostro.

— Zaczął ładowanie ekranów zaraz po nas, Ma’am.

— Doskonale — mruknęła i spytała głośniej: — Panie Webster, mamy połączenie z rezydencją gubernatora?

— Mamy, ma’am.

— Proszę przełączyć na mój ekran — poleciła i na ekranie łączności fotela pojawiła się blada twarz Matsuko, nim zdążyła się odezwać, Honor uniosła dłoń i powiedziała: — Przepraszam, ale mamy niewiele czasu. Sądzę, że wiem, o co chodzi. Czy miała pani jakieś dalsze wiadomości od patrolu?

Dama Estelle potrząsnęła przecząco głową i twarz Honor stężała jeszcze bardziej.

— Doskonale. Zaraz wysyłam Marines. — Spojrzała wymownie na McKeona, który zajął się rozkazami. — Poza tym obawiam się, że niewiele mogę dla pani zrobić. Na dodatek, jeśli się nie mylę, wkrótce będziemy mieli dość własnych problemów.

— Rozumiem, ale jest coś, o czym powinnaś wiedzieć, nim podejmiesz jakiekolwiek działanie. Przechwyciliśmy transmisję z rejonu, w którym przymusowo lądował patrol. Było to w kilka minut po utracie łączności z porucznik Malcolm, a wiadomość była kodowana. Właśnie udało się nam złamać szyfr, co prawda nadawca nie ujawnił swojej tożsamości, a mówiąc o rozmówcy użył kryptonimu, ale parę minut później Sirius otrzymał z konsulatu Haven wiadomość i opuścił orbitę, tak że nie ma wątpliwości, do kogo adresowana była transmisja.

— A jaka była jej treść?

Zamiast odpowiedzi Estelle Matsuko odtworzyła wiadomość i w głośniku rozległ się zdenerwowany męski głos:

— „Odyseusz”! „Odyseusz” się zaczął, żeby to najjaśniejsza cholera! Pierdolony szaman dostał świra do reszty! Wyłażą z jaskiń i nie jestem w stanie ich powstrzymać! Naćpali się do oporu i zaczęli, kurwa, powstanie!”

W tle słychać było ryk tysięcy gardeł i odgłosy odległej strzelaniny, które umilkły, gdy Matsuko wyłączyła nagranie.

— Dziękuję — powiedziała beznamiętnie Honor. — Teraz rzeczywiście wszystko rozumiem. Powodzenia.

Przerwała połączenie i pochyliła się nad ekranem manewrowym, ignorując McKeona. Przywołała z pamięci komputera obraz przedstawiający orbity parkingowe, dokonała błyskawicznych obliczeń kursu, a raczej paru kursów, i przyjrzała się wynikowi. Manewr był ryzykowny, lecz powinien się udać, zwłaszcza że na orbitach pozostało niewiele statków. A jeśli się uda…

— Ile zostało czasu do pełnej sprawności napędu? — spytała, nie podnosząc głowy.

— Cztery minuty dwadzieścia sekund, ma’am. Skinęła głową, dodała podany czas do symulacji i zegar na jej ekranie zaczął odliczanie.

— Dziękuję, komandorze. Marines wystartowali?

— Tak, ma’am. Razem z komandor Suchon. Porucznik Montoya zameldował się na pokładzie godzinę temu.

Tym razem uniosła głowę i uśmiechnęła się z nieudawaną wesołością. Uśmiech szybko jednak zniknął, gdy ponownie pochyliła się nad ekranem.

— Będziemy ścigać Siriusa, panie McKeon — oświadczyła. — Musimy go powstrzymać przed opuszczeniem systemu. Jaki jest jego aktualny kurs?

— Od paru minut stały, ma’am: 2-7-4 na 0-9-3, licząc od gwiazdy układu — zameldowała porucznik Brigham.

— Dokąd on prowadzi, Mercedes?

— Do nadprzestrzeni. Około jedną minutę świetlną przed falą Tellermana, ma’am — odparła po chwili Brigham i Honor zmełła w ustach przekleństwo: czegoś takiego właśnie się obawiała.

— Zdolność do ruchu za trzy minuty, ma’am — zameldował McKeon.

— Poruczniku Webster!

— Słucham, ma’am?

— Proszę przygotować się do nagrania wiadomości do porucznika Venizelosa w kontroli lotów terminalu Basilisk. Sygnał ma zostać natychmiast przesłany do sztabu floty. Kanał zabezpieczony, wiadomość nie kodowana, Priorytet Pierwszy.

Widać było, że Webster przełknął ślinę, ale odpowiedział opanowanym głosem:

— Aye, aye, ma’am. Jestem gotów do nagrywania.

— „Poruczniku Venizelos, nakaże pan pierwszej jednostce zarejestrowanej w Królestwie Manticore, jaka będzie dokonywała tranzytu do systemu Manticore, by przekazała jak najszybciej następujący meldunek do kwatery głównej Królewskiej Marynarki. Wiadomość brzmi: Kod identyfikacyjny: Lima-Mike-Echo 9-7-1. Przypadek Zulu. Powtarzam: Zulu. Koniec wiadomości”. To wszystko, panie Webster. Może pan nadawać.

McKeon wciągnął ze świstem powietrze. Webster przez chwilę milczał, następnie wdusił klawisz na pulpicie i zameldował nienaturalnie spokojnym głosem:

— Aye, aye, ma’am. Przypadek Zulu nadany, ma’am.

— Dziękuję, panie Webster.

Honor miała ochotę opaść w wygodne, dopasowane do jej ciała oparcie fotela, ale nie miała czasu. Wiadomość, jaką właśnie wysłał z jej polecenia Webster, nigdy nie była wysyłana w trakcie ćwiczeń, nawet jeśli były to jak najbardziej realistyczne manewry floty. Przypadek Zulu miał bowiem bezwzględny priorytet i tylko jedno jedyne znaczenie: „Groźba inwazji”.

— Ma’am, jest pani pewna, że…? — zaczął McKeon, ale powstrzymała go gestem.

— Ile czasu do startu, Pierwszy?

— Czterdzieści trzy sekundy, ma’am.

— Dziękuję. — Wprowadziła nowy czas do obliczeń, podświadomie prawie zauważając, że Dominica Santos bije własne rekordy, a gdy nowe wektory pojawiły się na ekranie, powiedziała cicho lecz wyraźnie: — Sternik?

— Aye, aye, ma’am? — Bosmanmat Killian nawet nie drgnął, podobnie jak i jego głos.

— Proszę wziąć kurs 3-5-7 na 1-7-1 i na moją komendę dać trzysta g przez dziesięć sekund, a potem przejść na kurs 2-7-4 na 0-9-3 i pełną szybkość.

Na mostku zapanowała pełna osłupienia cisza, głębsza niż ta sprzed parudziesięciu sekund wywołana wieścią o inwazji. A potem bosmanmat Killian odwrócił głowę i spojrzał na nią przez ramię.

— Ma’am, ten kurs…

— Wiem dokładnie, gdzie się dzięki niemu znajdziemy — przerwała mu ostro.

— Ma’am. — Tym razem Brigham odezwała się niezwykle oficjalnie. — Przepisy wymagają, bym zwróciła pani uwagę, że lecąc tym kursem, naruszymy zasady ruchu wokółplanetarnego.

— Starszy macie Braun, proszę zanotować w dzienniku pokładowym ostrzeżenie żaglomistrz Brigham oraz informację, że biorę pełną odpowiedzialność za ten manewr. — Honor nawet nie spojrzała na Brigham.

— Aye, aye, ma’am. — Głos Brauna był całkowicie wyprany z emocji, ale mina wskazywała, że spodziewa się, iż lada chwila kapitan zacznie bełkotać, ślinić się i przejawiać inne zachowania typowe dla nagłego zidiocenia.

— Napęd w pełni sprawny, ekran na miejscu, ma’am — zameldował McKeon.

— Kurs wzięty, panie Killian? — spytała Honor, nie odrywając oczu od ekranu manewrowego i odliczającego na nim ostatnie sekundy zegara.

— Aye, aye, ma’am. 3-5-7 na 1-7-1, przyspieszenie 300 g przez dziesięć sekund i zmiana kursu na 2-7-4 na 0-9-3.

— Dziękuję. — Poczuła, jak McKeon spręża się, ale nie miała teraz czasu się tym zajmować. — Status jednostki kurierskiej?

— Trzydzieści sześć sekund do możliwości ruchu, ma’am — zameldował nieśmiało Cardones.

— Doskonale. — Odczekała, aż na wyświetlaczu pojawi się zero, i rozkazała: — Sternik, wykonać!

— Aye, aye — odmeldował sternik prawie nabożnie i HMS Fearless runął przed siebie i w dół z przyspieszeniem dwóch tysięcy dziewięciuset metrów na sekundę.

Honor zacisnęła dłonie na poręczach fotela i nawet nie mrugnęła okiem, obserwując, jak jej okręt gna prosto w serce orbitalnego ruchu wokół Medusy. Kurs wzięła na oko, nie obliczając go zbyt dokładnie, i przede wszystkim nie sprawdzając wyliczeń, bo nie było na to czasu, ale jej umysł nadal pracował na najwyższych obrotach. Wiedziała, że kurs jest prawidłowy, toteż spokojnie obserwowała, jak rośnie prędkość okrętu — o trzy kilometry na sekundę.

Jednostka kurierska Haven rosła na ekranie wizualnym — jej węzły napędowe zaczynały świecić, ale jeszcze nie osiągnęły pełnej sprawności. Za to z dysz manewrowych wystrzeliły strumienie gazu, gdy jej kapitan gorączkowo próbował uniknąć szarży HMS Fearless. Silniki manewrowe były jednak o wiele za słabe, by zdążył na czas uciec przed lekkim krążownikiem spadającym nań niczym sokół.

Na mostku dało się słyszeć zbiorowe westchnienie, gdy obecni przygotowywali się na nieuchronne zderzenie, które oznaczało koniec obu jednostek. Jedynie Honor z kamienną twarzą obserwowała, jak pole napędowe HMS Fearless przecięło przestrzeń o mniej niż dwa kilometry od kuriera, czyli wewnątrz jego budującego się właśnie ekranu. Z rufy jednostki kurierskiej posypały się śmieci i wykwitł obłok gazów, gdy sprawny i potężniejszy ekran krążownika wywołał eksplozję jej rufowego pierścienia napędowego. W następnej sekundzie kurier zniknął z ekranów, gdy Fearless wykonał zwariowany zwrot, biorąc nowy kurs, i zaczął oddalać się od planety z przyspieszeniem pięciuset dwudziestu g.

— O Boże! — jęknął ktoś na mostku, gdy przemknęli w odległości mniejszej niż dziesięć kilometrów od ważącego cztery i pół miliona ton frachtowca.

Honor nawet nie odwróciła głowy — ledwie wzięli nowy kurs, poszukała wzrokiem czerwonej plamki oznaczającej uciekającego Siriusa.

— Ma’am? — spytał wstrząśnięty Webster.

— Tak, Samuelu? — odparła odruchowo.

— Mam połączenie z jednostką kurierską, ma’am. Chyba są zdenerwowani…

— Ja myślę. — Honor ocknęła się i niespodziewanie uśmiechnęła. — Przełącz proszę na mój ekran.

— Tak jest, ma’am.

Na ekranie pojawił się młodziutki oficer w zielono-szarym mundurze Ludowej Marynarki Haven z dystynkcjami porucznika. Jego twarz mieniła się dziwnymi barwami — czerwoną ze złości i białą z przerażenia.

— Kapitan Harrington, składam oficjalny protest w związku z pani wariackim i łamiącym wszelkie przepisy przelotem! — krzyknął, ledwie dostrzegł na swym ekranie twarz Honor. — Prawie zniszczyła pani mój okręt! Nasz cały rufo…

— Przepraszam, kapitanie — przerwała mu słodko. — Obawiam się, że nie patrzyłam, gdzie lecę.

— Nie patrzyła… co?! — porucznik zacharczał, zgrzytnął zębami i warknął: — Domagam się, by pani natychmiast zawróciła i pomogła mojej załodze w naprawie szkód, które pani wyrządziła!

— Z przykrością muszę pana poinformować, że jest to niemożliwe.

— Zgodnie z międzyplanetarną konwencją z… — zaczął, ale ponownie przerwała mu słodkim tonem, nadal mile się uśmiechając.

— Rozumiem, że teoretycznie rzecz biorąc, powinnam tak postąpić, kapitanie, ale jestem trochę za bardzo zajęta. Nie mam jednak wątpliwości, że urzędująca gubernator Jej Królewskiej Mości będzie w stanie udzielić panu wszelkiej potrzebnej pomocy. Do widzenia, kapitanie.

I wyłączyła porucznika w połowie protestu.

— Ale ze mnie niezdara, żeby tak lecieć na oślep, no nie? — spytała retorycznie, opadając na oparcie fotela.

Obsada mostka przyglądała się jej z osłupieniem, dopiero po paru sekundach zastąpionym wybuchem pełnego ulgi śmiechu. Honor także się uśmiechnęła. I natychmiast spoważniała, widząc McKeona, w którego minie i oczach nie było śladu wesołości.

— Zatrzymała pani jednostkę kurierską — powiedział cicho, korzystając z hałasu zrobionego przez pozostałych. — A co z frachtowcem?

— Również go zatrzymam. W każdy możliwy sposób.

— Ale dlaczego?! Powiedziała pani, że rozumie, co się dzieje, ale ja nadal nie mam zielonego pojęcia, ma’am.

— Odlot Siriusa był ostatnim fragmentem brakującym do pełnego obrazu — powiedziała tak cicho, że musiał się pochylić, by ją usłyszeć. — Widzi pan, ja wiedziałam, dokąd on leci.

— Co?! — wymknęło się McKeonowi głośniej niż zamierzał i kilku bliżej siedzących odwróciło się ku niemu.

Natychmiast zresztą odwrócili się znowu — tym razem do swoich konsolet — pod lodowatym spojrzeniem szarych oczu pierwszego oficera. Dopiero gdy to nastąpiło, McKeon spojrzał pytająco na Honor.

— Gdzieś w pobliżu, podejrzewam, że zaledwie o parę godzin lotu w nadprzestrzeni, jest eskadra Ludowej Marynarki. Albo i cała wydzielona grupa uderzeniowa. Sirius leci na uzgodnione miejsce spotkania z nimi.

McKeon pobladł i wytrzeszczył oczy.

— To jedyne sensowne rozwiązanie. Narkotyki i broń miały wywołać powstanie tubylców skierowane przeciw enklawom, czyli przeciw ludziom. Miało być całkowitym zaskoczeniem i zaowocować masakrą, w której, jak pan słusznie zauważył, zginęliby także faktorzy republikańscy z północnych enklaw. Założę się, że Sirius oficjalnie jest przydzielony do jednej z nich — dodała z twardym błyskiem w oczach. — To by idealnie wręcz pasowało do reszty, nieprawdaż?

— W jaki sposób, ma’am? — McKeon nadal nic nie rozumiał i nie ukrywał tego.

— Próbują coup de main, by zdobyć planetę. Kapitan Siriusa „ucieka w popłochu” przed masakrą, będącą wynikiem powstania tubylców. Po drodze napotyka ichnie okręty odbywające w okolicy „rutynowe ćwiczenia”. Naturalnie opowiada o wszystkim dowódcy eskadry, a ten pod wrażeniem mrożących krew w żyłach opisów spieszy z pomocą obleganym ludziom, pragnąc uratować jak najwięcej istnień ludzkich, nieważne skąd pochodzących. Wysadza desant, tłumi powstanie, a zaraz potem ogłasza Medusę i system Basilisk własnością Haven, ponieważ Manticore właśnie udowodniło swą całkowitą niezdolność do utrzymania porządku i bezpieczeństwa na planecie, a więc lada chwila podobna sytuacja może wystąpić na terminalu.

— Obłęd! — McKeon zachowywał się jak ktoś próbujący przekonać samego siebie, a nie kwestionujący usłyszane właśnie uzasadnienie. — Przecież wiedzą, że im na to nie pozwolimy!

— Naprawdę?

— Muszą zdawać sobie z tego sprawę! Cała Home Fleet jest o jeden tranzyt stąd!

— Mogą być przekonani, że im się uda — zripostowała spokojnie, choć wcale tego spokoju nie czuła. — W parlamencie cały czas istnieje silny ruch przeciwny przyłączeniu systemu. Mogą sądzić, że odpowiednia ilość trupów i krwi połączona z ich obecnością da w końcu temu ruchowi wystarczającą siłę, by anulować Akt.

— Mowy nie ma! — warknął McKeon. — W życiu!

— Prawdopodobnie w tej kwestii się mylą, ale nie zapominajmy, że patrzą na całą sytuację z zewnątrz. Mogą nie zdawać sobie sprawy, jak nikła jest ta szansa, a być może doszli do wniosku, że i tak postawią nas przed faktem dokonanym, niezależnie od reakcji ksenofobów w parlamencie. Gdyby wszystko poszło tak, jak sobie zaplanowali, zakładając naturalnie, że się nie pomyliłam w kwestii ich ostatecznego celu, nie mielibyśmy żadnych podstaw podejrzewać, że są w sprawę wmieszani. Fearless byłby zbyt zajęty powstaniem na powierzchni: wysyłaniem pomocy i przyjmowaniem uchodźców, i najprawdopodobniej w ogóle nie zwrócilibyśmy uwagi na odlot Siriusa. Gdyby nawet, to przy wyłączonym napędzie nie mielibyśmy cienia szansy, by go dogonić. W obu przypadkach nie podejrzewalibyśmy prawdziwego celu jego lotu, toteż pojawienie się okrętów Haven byłoby dla nas kompletnym zaskoczeniem. A wtedy znaleźliby się w systemie planetarnym, zanim Home Fleet w ogóle zaczęłaby reagować, — Przerwała i zajęła się obliczeniami z szybkością i precyzją, które zaskoczyły McKeona, a gdy na ekranie manewrowym wyświetlił się wynik, wskazała go palcem i ciągnęła dalej: — Proszę spojrzeć: gdyby wyszli z nadprzestrzeni na granicy wektora, po którym obecnie porusza się Sirius, byliby zaledwie dwanaście minut świetlnych od Medusy. Przy zachowaniu minimum bezpieczeństwa przy wyjściu dotarliby na orbitę po trzech i pół godzinie, nawet przy prędkości superdreadnaughta. Od terminalu byliby jedenaście i trzy dziesiąte godzin świetlnych, a więc dolecieliby tam w dwadzieścia osiem godzin czterdzieści pięć minut. Gdybyśmy o niczym nie wiedzieli do momentu ich wyjścia z nadświetlnej, mieliby dość czasu na przygotowanie się na przyjęcie innych okrętów, zanim te zaczęłyby tranzyt.

— To byłoby wypowiedzenie wojny! — zaprotestował McKeon, blednąc.

— Może. Ale tylko wówczas, gdybyśmy wiedzieli, kto wywołał powstanie na planecie, a zrobili, co mogli, byśmy byli przekonani, że to nasi rodzimi kryminaliści. Analogicznie, zajęcie terminalu byłoby wypowiedzeniem wojny tylko wówczas, gdybyśmy spróbowali tranzytu i zostali ostrzelani. Jeśli dobrze domyśliłam się ich planów, to w nadprzestrzeni nie czekają duże siły. Gdyby naprawdę byli gotowi do wojny, nie potrzebowaliby pretekstu; po prostu przylecieliby tu, zniszczyli każdy nasz napotkany w systemie okręt i siedli na terminalu. Jeżeli jest to, jak podejrzewam, eskadra czy zespół uderzeniowy, to możemy ich stąd wykopać, nawet jeśli będą nas oczekiwać. Home Fleet poniesie poważne straty, ale oni stracą dosłownie wszystkie okręty, jakie tu będą, i muszą sobie z tego zdawać sprawę.

— W takim razie co oni myślą, że robią? — spytał średnio gramatycznie.

— Uważam, że mają nadzieję — odparła Honor cicho — na to, że nie będziemy ryzykowali konfrontacji i walki, wiedząc, że poniesiemy spore straty. Że zaczniemy negocjować i odkryjemy, że nasze społeczeństwo nie ma ochoty ginąć, by odzyskać system, którego część i tak nie chciała przyłączyć w pierwszym rzędzie. I jeżeli tak jest w istocie, na pewno użyją stosunkowo niewielkich sił; Rząd zawsze może się odciąć od poczynań dowódcy eskadry, twierdząc, że dał się on ponieść zrozumiałej trosce o ludzi masakrowanych na planecie i że przekroczył swoje uprawnienia. W ten sposób mogą wycofać się z twarzą, zwłaszcza jeśli nikt nie będzie wiedział, że to oni wywołali Meduzjańską Masakrę. Jeśli się spokojnie zastanowić, to tak właśnie musi być: wydarzenia na planecie to pretekst, bo władza tylko nad planetą niczego nikomu nie daje. Posiadanie drugiego terminalu Manticore Junction daje i to bardzo wiele. Nawet gdyby istniała tylko jedna szansa na pięćdziesiąt, czy z ich punktu widzenia nie byłoby to warte ryzyka? Jak sądzisz, Alistair?

— Byłoby. — Tym razem w głosie McKeona nie było śladu wahania.

— Pamiętaj, że mogę się mylić tak co do sił, jakie przeznaczyli do tej operacji, jak i do ich woli walki — uprzedziła Honor. — Ich flota jest większa od naszej i mogą sobie pozwolić na stratę w pierwszym starciu eskadry czy nawet dwóch liniowych, jeśli zadadzą one większe straty naszej flocie. I tak to będzie wyścig, by dotrzeć tu z Manticore przed nimi, nawet przy haśle Zulu. Wiadomość dotrze do sztabu floty za trzynaście i pół godziny, a Sirius będzie w nadprzestrzeni za dwie godziny pięćdziesiąt minut, powiedzmy, że trzy dla prostszego rachunku. Do miejsca spotkania dotrze w dwie do trzech godzin, bliżej byłoby ryzykowne, dalej bez sensu traciliby czas. Zakładając przyspieszenie osiągalne dla superdreadnaughtów, dotrą tu za dwanaście godzin, a na terminal za czterdzieści jeden, co pozostawia naszej marynarce dwadzieścia siedem i pół godziny na podjęcie akcji i dotarcie tutaj. Zakładając, że admirał Webster zareaguje natychmiast i wyśle to, co ma na orbicie Manticore, zostawiając jedynie niezbędną rezerwę dla osłony systemu, i nie nastąpi żadna zwłoka, zajmie im to…

Przerwała, biorąc się za obliczenia, ale McKeon był szybszy.

— Trzydzieści cztery godziny dla superdreadnaughta i trzydzieści, jeśli nie wyślą większych jednostek niż krążowniki liniowe, co byłoby niezbyt rozsądne — wycedził przez zaciśnięte zęby.

— Właśnie — przytaknęła. — Jeżeli będą gotowi by walczyć, mają ponad trzy godziny, by zaminować terminal, zająć dogodną pozycję i zgrać plan ostrzału, zanim Home Fleet zdąży przybyć. Co z kolei oznacza, że jedynym pewnym sposobem uniknięcia poważnej bitwy, a być może i wojny, jest powstrzymanie Siriusa przed osiągnięciem ustalonego punktu spotkania.

— Jak pani zamierza go powstrzymać, ma’am?

— Jesteśmy nadal w przestrzeni Królestwa Manticore, a to, co dzieje się na Medusie, bezsprzecznie można nazwać „nagłym zagrożeniem”. W tych warunkach mam prawo nakazać każdej jednostce, by zatrzymała się do kontroli.

— Wie pani, że Haven nie akceptuje naszej interpretacji prawa międzynarodowego, ma’am?

Honor bez słowa skinęła potakująco głową, choć McKeon nie do końca miał rację. Od stuleci Haven twierdziło, że prawo do kontroli oznaczało wyłącznie prawo do wypytania kapitana statku, jeżeli nie zamierzał on lub nie miał fizycznego kontaktu z powierzchnią jakiejkolwiek planety, księżyca czy asteroidy w systemie, w którym miał zostać skontrolowany. Od dawna, czyli od rozpoczęcia podbojów, dotyczyło to jedynie postępowania wobec statków Republiki Haven na obcym terenie, bowiem we własnej przestrzeni bardzo szybko Republika przyjęła interpretację akceptowaną przez resztę galaktyki. Mianowicie, iż prawo do kontroli oznacza fizyczne zatrzymanie i przeszukanie podejrzanego statku czy okrętu w przestrzeni kontrolującego, niezależnie od zamierzeń czy ostatnich poczynań kontrolowanej jednostki. Nie ulegało kwestii, że Haven będzie zmuszone do zmiany stanowiska, ponieważ niezgodność teorii z praktyką wysoce irytowała resztę galaktyki. Co ważniejsze, irytowała również Ligę Solarną, która dysponowała rozmaitymi środkami nacisku bez uciekania się do wojny, a równie skutecznymi co ona. Na razie jednak nie zmienili stanowiska, co oznaczało, że kapitan Siriusa mógł odmówić zatrzymania się na wezwanie.

— Jeśli nie zatrzyma się dobrowolnie, użyję siły — powiedziała spokojnie i rzeczowo. — Skoro Haven może zaprzeczyć i odciąć się od poczynań admirała czy wiceadmirała, Jej Królewska Mość może zrobić to samo w stosunku do poczynań komandora.

McKeon przyglądał się jej długą chwilę w milczeniu, nim skinął głową. Wolał nie wspominać o tym, o czym wiedzieli oboje — oficer flagowy mógł przetrwać podobne oficjalne zaprzeczenie, komandor zaś nie. Jeśli Honor ostrzela Siriusa i sprowokuje międzyplanetarny incydent, nie pozostawiając Królowej wyboru, to jej kariera będzie skończona.

Nie mając nic rozsądnego do powiedzenia, odwrócił się bez słowa i skierował ku swemu stanowisku. Niespodziewanie stanął, postał może sekundę i wrócił.

— Kapitan Harrington — powiedział formalnie. — Zgadzam się całkowicie z pani oceną sytuacji i wnioskami. Za pozwoleniem, chciałbym wpisać tę zgodę do dziennika pokładowego.

Honor spojrzała na niego osłupiała. McKeon sam ledwie wierzył w to, co powiedział, gdyż oznaczało to oficjalne poparcie każdej akcji, jaką Honor podjęłaby w oparciu o te wnioski. A to z kolei oznaczało współodpowiedzialność za nie tak na dobre, jak i na złe. Wydało mu się to dziwnie nieistotne w chwili, w której spojrzał jej w oczy — pierwszy raz, odkąd Honor Harrington postawiła stopę na pokładzie krążownika, Alistair McKeon zobaczył w jej oczach pełną i bezwarunkową aprobatę.

A potem delikatnie potrząsnęła głową.

— Nie, komandorze McKeon. Ponoszę pełną odpowiedzialność za losy okrętu i swoje postępowanie. Ale dziękuję panu — powiedziała miękko i wyciągnęła ku niemu prawą dłoń. — Naprawdę bardzo ci dziękuję.

Alistair McKeon bez słowa uścisnął jej dłoń.



ROZDZIAŁ XXVIII

— Kontrola lotów, tu Falcon w drodze na powierzchnię. Za trzy minuty będę przy ostatnim miejscu kontaktu z Sierrą Jeden-Jeden. Macie dla mnie coś nowego?

Kapitan Nikos Papadapolous spokojnie czekał na odpowiedź, nasłuchując dobiegających z tyłu znajomych odgłosów krzątaniny. Pomimo ciasnoty porucznik Kilgore i sierżant major Jenkins zdołali wbić prawie cały trzeci pluton w pancerze. Pozostali Marines w normalnym ekwipunku kuloodpornym sprawdzali teraz opancerzonych towarzyszy, czemu towarzyszyły stłumione komendy i metaliczny szczęk oporządzenia. Tuż za nim siedziała skulona komandor chirurg Suchon z chorobliwie szarą twarzą, przyciskając do pancernego napierśnika pojemnik z wyposażeniem medycznym.

— Falcon, tu kontrola lotów, nie mamy nowych informacji — rozległ się głos w słuchawkach.

— Kontrola lotów, tu Falcon, rozumiem: brak nowych informacji. Będę was informował o rozwoju wydarzeń.

— Dzięki Falcon. I dobrego polowania. Bez odbioru.

— Potwierdzam: bez odbioru — powiedział odruchowo Papadapolous i raz jeszcze przyjrzał się mapie wyświetlonej na znajdującym się koło łokcia ekranie.

Nie wiedzieli dokładnie, w którym miejscu lądował przymusowo patrolowiec, ale było to stosunkowo łatwe do określenia, ponieważ teren nie sprzyjał lądowaniom i miejsc nadających się do tego było niewiele. Ktoś stanął obok, toteż uniósł wzrok i zobaczył chorążego Tremaine.

— Wykryliśmy dwa źródła energii, sir — odezwał się Tremaine. — Przekazaliśmy dane do kontroli lotów.

Pochylił się, wcisnął klawisz na konsoli i na mapie zaświeciły dwa punkty oddalone od siebie o jakieś pięć kilometrów. Nie były silne, lecz jeden pulsował znacznie słabiej, i to jego właśnie wskazał po chwili zastanowienia Papadapolous.

— To Sierra Jeden-Jeden.

— Skąd ta pewność, sir?

— Proszę spojrzeć na ukształtowanie terenu, panie Tremaine. Ten sygnał jest nie dość, że słabszy, to pochodzi ze środka doliny będącej jedynym płaskim obszarem w promieniu paru kilometrów. Ten drugi jest na szczycie wzgórza. Albo w jego wnętrzu.

— We wnętrzu?

— Wygląda na odczyt śladowy, a skała dobrze ekranuje nawet przed naszymi sensorami. Ukrycie generatora pod warstwą skał to dobry i prosty sposób zamaskowania go przed wykryciem, ale ci tu spartaczyli robotę. My go zauważyliśmy i coś sprowadziło w ten rejon Sierrę, i to na tyle nisko, że tubylcy mogli ich dostać z tych pukawek. Sądzę, że zobaczyli to drugie źródło energii i postanowili mu się bliżej przyjrzeć.

— Rozumiem. — Twarz chorążego stężała, gdy przypomniał sobie inne źródło energii, którego eksplozja zakończyła się masakrą policjantów. — Sądzi pan, że to wabik, sir? Że specjalnie zostało źle zamaskowane, by ściągnąć uwagę policji?

— Jest to możliwe, choć bardziej wygląda mi to na niestaranność. Nie widzę żadnego powodu, dla którego chcieliby zacząć to całe „powstanie” na takim wygnajewie, uprzedzając nas, co się święci. Pan widzi, panie chorąży?

— Nie, sir. Ale za pańskim pozwoleniem przydzielę jednej pinasie zadanie stałej obserwacji tego rejonu. Nadal będę mógł dwoma pozostałymi wspierać pańskich ludzi, a jeśli ktoś tam rzeczywiście celowo ściągnął uwagę policji i teraz spróbuje prysnąć, dorwiemy go.

— Doskonały pomysł, panie Tremaine. Prawdę…

— Falcon, tu Agent Dwa — rozległ się w głośniku głos Isvariana.

— Agent Dwa, tu Falcon, słyszę cię czysto i wyraźnie.

— Falcon, tu Agent Dwa, jesteśmy o kwadrans lotu od celu, ale mamy dane przesłane przez flotę. Sądzę, że źródło energii na zachodzie to patrolowiec, co ty na to, Nikos?

— Agent Dwa, tu Falcon, zgadzam się.

— Co zamierzasz, Falcon?

Zapytany spojrzał na chronometr, nim odpowiedział:

— Za dziewięćdziesiąt pięć sekund desantuję pierwszą drużynę zwiadowców. Mają zabezpieczyć teren wokół prawdopodobnego miejsca lądowania i poszukać rozbitków. Reszta wyląduje dwadzieścia kilometrów na południowy wschód wzdłuż łańcucha 1-3-5, jest tam ładna, prosta dolina biegnąca z pomocy na południe, o miłych, stromych zboczach. Spróbujemy ich tam zatrzymać, a potem zmienimy ją w strzelnicę.

— Rozumiem, Falcon. Mam dwie kompanie; jedna dołączy do ciebie, drugą przerzucę na północ. Powinniśmy być w stanie zajść ich od tyłu i przygwoździć, gdyby próbowali ucieczki. — Isvarian przerwał, a Papadapolous przygotował się psychicznie na pytanie, które musiało paść. — Zauważyłeś jakiekolwiek ślady życia na dole, Nikos?

— Nie, majorze.

Isvarian westchnął ciężko.

— Postarajcie się, Nikos.

— Zrobimy, co tylko się da, Sir — odparł formalnie Papadapolous i w tym momencie rozległ się klakson, a nad drzwiami śluzy zaczęło migotać czerwone światło. — Rozpoczynam desant pierwszej drużyny. Będę informował o wszystkim. Bez odbioru.



* * *


Sierżant Tadeusz O’Brian wyszedł przez otwarte drzwi śluzy na tysiącmetrową przepaść. Pinasa przemknęła za nim, a on i reszta drużyny runęli w dół. Odczekał dwie sekundy i włączył spadochron antygrawitacyjny. Chrząknął odruchowo, gdy czasza antygrawitacyjna powstrzymała spadanie z subtelnością rozwścieczonego muła. Był do tego przyzwyczajony, co nie znaczyło, że lubił to uczucie. Włączył dysze manewrowe zbroi i okręcił się w locie, tak by mieć przed oczami wrak patrolowca Agencji. A raczej przed sensorami skafandra i wbudowaną w hełm lornetką, bo odległość była jeszcze zbyt duża, by gołym okiem dostrzec szczegóły. Nawet wyposażenie zwiadowcze nie było na tyle dobre, by dać odczyt przez kadłub rozbitej maszyny, ale to co widział wokół niej, mówiło samo za siebie.

Na poszarpanym mchu leżały ciała bądź szczątki kilkuset tubylców — na pierwszy rzut oka przynajmniej z pół tysiąca, na drugi więcej. Ocenić dokładnie było trudno, ponieważ większość zmasakrowana była pociskami z działka pulserowego, którego sprzężone lufy widoczne były w roztrzaskanej wieżyczce strzeleckiej patrolowca. Mimo wielu lat służby O’Brian zzieleniał, gdy zobaczył pierwsze ludzkie zwłoki — przynajmniej jeden z policjantów spróbował ucieczki na piechotę i został złapany na otwartej przestrzeni. Obok krwawej ruiny czegoś, co było kiedyś człowiekiem, leżała jego broń — jedyny łatwo rozpoznawalny przedmiot. O’Brian miał nadzieję, że policjant zginął od kuli, lecz gdy opadł niżej, dostrzegł noże wbite w kończyny czegoś, co wyglądało jak wynik wiwisekcji zrobionej przez maniaka, i zorientował się, że nadzieje były płonne.

Egzoszkielet skafandra zamortyzował zetknięcie z ziemią. Sierżant wyłączył spadochron i sprawdził odczyty czujników. Lądowisko wyglądało wręcz podręcznikowe, a drużyna opadała we wzorowej formacji, okrążając wrak. Z bronią gotową do strzału polecił:

— Sharon, zajmiesz się zabezpieczeniem perymetru. Wezmę Billa i jego ludzi i sprawdzimy wrak.

— Tak jest, sierżancie — w słuchawkach rozległ się głos kapral Sharon Hillyard.

Sharon była twarda i pozbawiona złudzeń po siedmiu latach służby, a mimo to w jej głosie słychać było cień ulgi.

— Stimson, Hadley — wywołała strzelców plazmówek. — Zajmijcie tę grań na północy i osłaniajcie nas. Ellen, ty i…

O’Brian przestał jej słuchać i dał znak drugiemu kapralowi. Jego sekcja rozwinęła się w tyralierę i ubezpieczonym marszem skierowała się w stronę wraku. Z bliska wszystko wyglądało gorzej niż się obawiał. Strzelec został wyciągnięty z rozłupanej w drobiazgi wieżyczki, a patrząc na zmasakrowane ciało, trudno było określić płeć — prawdę mówiąc, trudno było w ogóle się domyślić, że są to doczesne szczątki człowieka. Świadczyły o tym głównie strzępy uniformu i różnice anatomiczne między nim a tubylcami. Mech przesiąknięty był krwią, a szczątki zabitych obu ras walały się dosłownie wszędzie; technicy z dochodzeniówki nieźle się nagłowią, by zidentyfikować ciała. Starając się nie pośliznąć i rozdeptywać najmniej jak się dało, podszedł do największej dziury w burcie patrolowca. Zewnętrzne mikrofony wyłapywały trzask spięć w obwodach elektrycznych, szum wiatru i ani jednego odgłosu świadczącego, by ktoś w pobliżu żył. O’Brian wziął głęboki oddech i wsunął się do pasa w poszarpany otwór.

To, co zobaczył, cofnęło go natychmiast i omal nie wywołało torsji. Nic po tej stronie piekła nie miało prawa tak wyglądać! Przymknął na moment oczy, wmówił sobie, że to, co ogląda, to efekt specjalny, nie rzeczywistość, i zmusił do ponownego obejrzenia wnętrza. Pomogło niewiele.

Wnętrze pojazdu wyglądało jak senny koszmar — wszędzie, na podłodze, ścianach, suficie i wyposażeniu, pełno było krwi i szczątków. Tym razem rozkawałkowane i poszarpane ciała należały prawie wyłącznie do ludzi. Konsole i ekrany zostały porozbijane, fotele wybebeszone, a gdzie nie spojrzał, leżały jak nie odcięte głowy z wyłupanymi oczyma, to zmasakrowane kadłuby, z których wypłynęły wnętrzności, albo poodcinane, pokiereszowane kończyny. Wieloletni trening pomógł mu zapanować nad ciałem — trzeba było sprawdzić, czy rzeczywiście nikt nie przeżył, więc wszedł do wnętrza i przeszedł przez całą długość pojazdu, starając się nie zapamiętywać tego, co widzi. Obraz i tak rejestrowała holokamera skafandra. Nie przeżył nikt, a wracając, O’Brian wiedział, że obraz tej rzeźni będzie go prześladował po nocach. Jakaś w miarę przytomna część jego umysłu zastanawiała się nad jednym — co mogło spowodować, by ktokolwiek postępował w ten sposób wobec innych żywych istot.

Wyszedł i stanął oparty o burtę, oddychając głęboko, wdzięczny, że skafander jest hermetyczny, dzięki czemu nie czuł zapachu krwi i śmierci. Chwilę trwało, nim się uspokoił i odchrząknął.

— Nikt nie przeżył — poinformował podkomendnych głosem, który nawet dla niego samego był obcy i pusty.

Na szczęście nie padło żadne pytanie. Przełączył kanał na częstotliwość kompanii i zameldował:

— Falcon Pięć, tu Falcon Trzy-Trzy.

— Falcon Trzy-Trzy, tu Falcon Pięć — rozległ się głos sierżanta majora Jenkinsa. — Melduj.

— Falcon Trzy-Trzy melduje z wraku: nikt nie przeżył. Powtarzam: nikt nie przeżył.

— Tu Falcon Pięć, rozumiem. Falcon Trzy-Trzy, czekaj na rozkazy.

O’Brian czekał cierpliwie — tego też nauczyły go lata doświadczeń — a Jenkins przeprowadził rzeczową i zwięzłą konferencję z kapitanem Papadapolousem, w wyniku której ten ostatni nawiązał kontakt z O’Brianem.

— Falcon Trzy-Trzy, tu Falcon Leader. Czy są jakieś ślady żywych tubylców w okolicy?

— Falcon Leader, tu Falcon Trzy-Trzy, nie ma śladu żywych tubylców w okolicy. Leży ich tu ponad pół tysiąca martwych, ale ani śladu żywych, sir. Proszę poczekać — dodał, widząc na wyświetlaczu wewnątrz hełmu mrugające światełko oznaczające wezwanie od Hillyard, i zmienił kanał. — Słucham, Sharon?

— Nie wiem, czy pan zauważył, sierżancie, ale nigdzie nie ma ani jednej ich skałkówki, sir. Wygląda na to, że zabrali wszystko, co mogło im się przydać, nim ruszyli dalej.

— Dobra, Sharon. — Wrócił na częstotliwość kompanii. — Falcon Leader, tu Falcon Trzy-Trzy, na pobojowisku nie ma ani sztuki broni stiitów. Wygląda na to, że zabrali zabitym wszystko.

— Rozumiem, Falcon Trzy-Trzy. Pewnie jest ich więcej niż strzelb. Czy zabrali też broń policjantów?

— Falcon Leader, broń i wyposażenie policjantów nie ruszone. Poza tym, co zniszczyli, nie zabrali niczego, a spędzili tu dość czasu, by móc to zrobić, gdyby chcieli. Wygląda na to, że nie potrafili jej użyć.

— Byłoby to miłą niespodzianką, Falcon Trzy-Trzy. Dobrze, sierżancie, oto nowe rozkazy.

Nad pobojowiskiem przemknął pierwszy z fali patrolowców Agencji, wchodząc w czysty skręt na południe, by wyładować policjantów na tyłach tubylców zdążających ku rzece Three Forks i enklawom. Każda kolejna maszyna kładła się w głęboki skręt, mijając wrak — załogi i desant chciały najwyraźniej na własne oczy zobaczyć jak najwięcej. O’Brian, słuchając rozkazów kapitana, nie zazdrościł im tego widoku.

— Według floty o pięć koma trzy kilometra od was w namiarze 0-3-9 znajduje się drugie źródło energii. Silniejsze. Być może to ono ściągnęło tu tak nisko patrolowiec Agencji, który został zestrzelony, więc należy je zbadać. Zadanie może okazać się równie ważne co powstrzymanie tubylców. Chorąży Tremaine przydzielił pinasę do jego stałej obserwacji, a wy macie do niego najbliżej. Kryptonim pinasy to Hawk Trzy i jest gotowa do udzielenia wsparcia ogniowego, kiedy tylko będzie to potrzebne. Rozkaz jest następujący: macie sprawdzić to źródło energii i jego okolicę. O wynikach meldować natychmiast, jeśli znajdziecie tam kogoś, może się nam przydać. Jasne?

— Falcon Leader, tu Falcon Trzy-Trzy. Mamy sprawdzić źródło energii w punkcie 0-3-9, zabezpieczyć okolicę i odmeldować się. Kryptonim pinasy Hawk Trzy. Ruszamy, sir.

— Doskonale, Falcon Trzy-Trzy. Proszę informować o wszystkim na bieżąco. Bez odbioru.

— Falcon Trzy-Trzy potwierdza: bez odbioru. — O’Brian przełączył się na częstotliwość swojej drużyny i wyświetlił mapę z podanymi współrzędnymi; źródło energii musiało być pod ziemią, ale po to mieli sensory, by je wykryć. — Sharon, Bili; słyszeliście rozkazy?

— Słyszałam, sierżancie — pierwsza była Hillyard.

— Ja też, sir — dodał kapral Levine.

— Dobra, Bili. Twoja sekcja na szpicy, tylko uważaj, skoro są w to zamieszani ludzie, możemy się natknąć na normalną broń, nie tylko na zabytki. I pamiętajcie, co się przytrafiło glinom, kiedy próbowali zająć laboratorium.

— Jasne, sir.

— Sharon, daj Stimsona i Hadleya na skrzydła, żeby osłaniali Billa, a reszta twojej sekcji ma pilnować naszej dupy. Jasne?

— Ta jest, sierżancie. Mam pytanie: stary powiedział, że chce ich żywych?

— Nie powiedział, a ja nie pytałem — odparł zwięźle O’Brian.

Cisza, jaka zapadła po tych słowach, była wystarczająco wymowna.

— Dobra, zbieramy się — zarządził po paru sekundach milczenia.

Drużyna pancernych zwiadowców odwróciła się plecami do wraku i ruszyła na wschód.



* * *


— Falcon Leader, tu Falcon Trzy, Falcon Trzy-Dwa melduje zbliżający się ruch w namiarze 0-3-7 — głos porucznika Kilgore’a był stłumiony, jakby bał się, że usłyszą go tubylcy.

Papadapolous spojrzał na ekran polowego stanowiska dowodzenia i pokiwał głową. Wyglądało na to, że Barney Isvarian miał rację, opisując, jakie efekty wywołuje u tubylców mekoha. Od miejsca zestrzelenia patrolowca cała naćpana banda maszerowała prosto jak w pysk strzelił najkrótszą trasą ku enklawom, olewając całkowicie zasady ostrożności czy najprostsze choć manewry. To że zachowywali się jak bezmyślny motłoch, bynajmniej nie przeszkadzało kapitanowi Nikosowi Papadapolousowi.

— Falcon Trzy, tu Falcon Leader, wycofujcie się na pozycje, tylko nie blokujcie pól ostrzału.

— Tak jest, sir.

— Falcon Leader do wszystkich: nieprzyjaciel zbliża się z 0-3-7. Przygotujcie się do otwarcia ognia na mój rozkaz.

Z tyłu dobiegł szczęk metalu i poskrzypywanie plastiku — Papadapolous obejrzał się zaintrygowany. Kilku medyków policyjnych gorączkowo kończyło ustawiać punkt opatrunkowy, co mu o czymś przypomniało. Przywołał gestem sierżanta czwartego plutonu stojącego najbliżej i spytał:

— Gdzie jest doktor Suchon, Regiano?

— Na miejscu zrzutu, sir — odparła zwięźle zapytana, i widząc znajome, niebezpieczne pochylenie głowy kapitana, dodała pospiesznie: — Odmówiła podejścia bliżej miejsca walki, sir.

— Rozumiem… — oczy Papadapolousa stwardniały. — Sierżancie Regiano, proszę wrócić na miejsce zrzutu, przekazać pozdrowienia pani komandor Suchon i powiedzieć jej, że ma się tu natychmiast zameldować. Jeżeli odmówi towarzyszenia pani do punktu opatrunkowego, będzie pani łaskawa, sierżancie, użyć wszelkich niezbędnych środków włącznie z groźbą i użyciem siły, by ją tu dostarczyć. Zrozumiano?

— Tak jest, sir! — w oczach i głosie sierżant Regiano była niekłamana satysfakcja.

Zasalutowała niczym na paradzie, wykonała przepisowe w tył zwrot i odmaszerowała w stronę strefy zrzutu. Papadapolous zaklął cicho, acz z uczuciem, obiecując sobie solennie policzyć się z tą wredną klempą, czyli komandor Suchon. Teraz jednak miał ważniejsze sprawy na głowie. Skoncentrował się na ekranie stojącym przy prawym kolanie sierżanta majora Jenkinsa i ukazującym obraz doliny przekazywany przez jedną z pinas wiszących tak wysoko, że gołym okiem nie było ich widać.

Pierwszy raz w życiu poczuł, jak cierpnie mu skóra — wydawało się, że ziemia się rusza, tak gęsto upakowani byli zbliżający się tubylcy i tylu ich było. Nadciągali ławą szeroką na ponad dwa kilometry i głęboką na zdrowe trzy, pokonując nierówności terenu na podobieństwo fali przypływu. Musiało ich tam być grubo ponad dziesięć tysięcy, co znacznie przewyższało jego najgorsze oczekiwania i założenia. Wliczając posiłki policyjne, stosunek sił i tak wynosił trzydzieści-czterdzieści do jednego. Jedynym pozytywnym aspektem sytuacji było to, że złapali ich na otwartej przestrzeni — gdyby do walki doszło w enklawach i między nimi, nic nie byłoby w stanie zapobiec masakrze cywilów.

Na miejsce walki wybrał dolinę, ponieważ stanowiła najszersze przejście przez ciągnący się ze wschodu na zachód pokręcony łańcuch skalistych wzgórz i była najbardziej prawdopodobnym miejscem, w którym tubylcy mogli próbować go przejść. Jego przypuszczenia okazały się słuszne — tłum dotarł do północnego krańca doliny i zaczął się w nią wlewać. Papadapolous sprawdził ostatni raz rozmieszczenie sił, mając nadzieję, że aż tak bardzo nie pomylił się w założeniach. Podstawę taktyki obronnej stanowił trzeci pluton — „pancerny”. Co prawda osłabiał go brak drużyny O’Briana, ale sprawdzenie tego drugiego źródła energii było zbyt istotne, by odłożyć je na później. Przez to jednak ludzie Kilgore’a byli silnie rozciągnięci, tworząc korek na południowym krańcu doliny. Mogło okazać się, że zbyt silnie. Co prawda do pomocy mieli drużynę wsparcia sierżanta Howella i działka patrolowców Isvariana siedzących na ziemi jako nieruchome stanowiska ogniowe. Trzeci pluton dysponował olbrzymią siłą ognia, ale jego skrzydło osłaniała tylko jedna drużyna zwiadowców, a to było o wiele za mało, by móc spokojnie oczekiwać na rozpoczęcie bitwy.

Z rozmyślań na tematy taktyczne wyrwała go pyskówka za plecami. Jeden z rozgniewanych głosów bezsprzecznie należał do lekarza pokładowego krążownika, drugi do sierżant Regiano. Zamieszanie zakończył dźwięk mogący być jedynie odgłosem uderzenia i Papadapolous uśmiechnął się z mściwą satysfakcją. I natychmiast zapomniał o całym incydencie — zwiadowcy wycofywali się po obu zboczach doliny, przebiegając od osłony do osłony z szybkością zaskakującą każdego, kto wcześniej nie widział w akcji Marines w pancernych skafandrach. Powodem zmartwień kapitana nie byli opancerzeni podkomendni, praktycznie całkowicie zabezpieczeni przed ogniem wroga, lecz reszta, mająca normalne polowe oporządzenie ochronne i policjanci Isvariana, jeszcze gorzej chronieni przed ostrzałem niż Marines. Nie miał wątpliwości, że broń, jaką dysponowali jego ludzie, była w stanie zmienić dolinę w rzeźnię. Natomiast nawet wsparcie powietrzne mogło okazać się niewystarczające, by uniemożliwić stosunkowo małym grupom tubylców przebicie się poza dolinę. Było to wręcz niewiarygodne i zakrawało na absurd — każdy podręcznik czy instrukcja, każdy wykład czy artykuł, jaki znał, zgodnie twierdziły, że słabo uzbrojeni tubylcy nie mieli żadnych szans, by przebić się przez nowocześnie uzbrojonych Marines, ponieważ dysponują oni zbyt potężną siłą ognia. Żaden podręcznik czy wykład nie omawiał jednak przypadku spotkania w polu tak nielicznych sił z takim tłumem właśnie z tego prostego powodu, że różnica w sile ognia którejkolwiek ze stron oznaczała masakrę skoncentrowanej i słabo uzbrojonej masy. A to oznaczało, że ponieważ nikt przed nim nie miał podobnych doświadczeń, Papadapolous nie był w stanie przewidzieć, jaki ostrzał wytrzymają napastnicy, nim zaczną odwrót, zwłaszcza że byli pod działaniem narkotyków uśmierzających ból i wywołujących furię… Na dodatek, do osłony skrzydeł miał tylko dwie sekcje pancernych zwiadowców, a gdyby tubylcy przebili się przez nich i dopadli policjantów czy jego własnych nieopancerzonych ludzi, wynik starcia mógł być tylko jeden…

— Uważaj na skrzydła, Gunny — polecił Jenkinsowi i przełączył się na kanał marynarki. — Hawk Jeden, tu Falcon Leader, uważajcie na zbocza, żebyście jeśli nastąpi przełamanie, byli w stanie natychmiast je zlikwidować.

— Falcon Leader, tu Hawk Jeden — odpowiedział Tremaine. — Będziemy pilnowali skrzydeł.

— Dzięki, Hawk Jeden. — Papadapolous ponownie skupił się na mapie, na której pojawiły się informacje o nieprzyjacielu znajdującym się już w dolinie.

Do rozpoczęcia walki pozostał według jego oceny może z kwadrans.



* * *


Porucznik Liam Kilgore jednym okiem spoglądał na wyświetlacz skafandra, drugim sprawdzał karabin pulsacyjny. Zwiadowcy zrobili, co do nich należało, czyli wykryli stiitów i wrócili, nie zauważeni, meldując cały czas o położeniu wroga. Teraz był najwyższy czas, by dołączyli ponownie do sił głównych i przygotowali się do skopania dupy przeciwnikowi, toteż z aprobatą obserwował, jak przenikają przez jego linie i wtapiają się w tło na pozycjach, które wybierał w dużym pośpiechu. Jego pancerny pluton miał przechwycić i powstrzymać napastników przed dotarciem do reszty Marines i policji, zajmujących stanowiska z tyłu i powyżej i znacznie gorzej chronionych przed ogniem niż jego ludzie. Żałował, że nie ma O’Briana, ale nawet cała jego drużyna nie wystarczyłaby do właściwego wzmocnienia siły ogniowej, jaką dysponował. Pozostało jedynie mieć nadzieję, że będzie ona wystarczająca do powstrzymania tubylców.

Pierwsi właśnie weszli w jego pole widzenia i Kilgore zaklął pod nosem — całe dno doliny wypełnione było wyjącą masą, zbliżającą się zaskakująco szybko. W krótkim czasie mógł wyłączyć elektroniczną lornetkę skafandra, głównie dlatego, że tłum nie próbował się ukryć, co zresztą było niemożliwe. Mikrofony zewnętrzne przekazywały wysoki zaśpiew przypominający skandowanie lub litanię i wrzaski, jakie wydawali dla dodania sobie animuszu. Mniej niż połowa dosiadała jehrnów pochodzących z północnej półkuli, ale utrzymywali takie tempo jazdy, by nie wyprzedzać pieszych maszerujących szybkim krokiem i kolebiących się dziwacznie na trzech nogach. Wszyscy byli uzbrojeni, a tylko nieliczni nie posiadali broni palnej — ci wywijali dzidami, mieczami i inną bronią sieczną. Ciekawostką było, iż wszystkie karabiny zostały wyposażone w bagnety. Ogólnie rzecz biorąc, widok atakującej fali mroził krew w żyłach, głównie z powodu demonstracyjnej beztroski tubylców, którzy ignorowali wszystko, pewni, iż nic nie zdoła ich zatrzymać. Kilgore’a najbardziej deprymowała świadomość, że ma do czynienia z przeciwnikiem, który pod wpływem narkotyku nie odczuwa bólu i strachu. Z drugiej strony, tamci nigdy nie mieli do czynienia z w pełni uzbrojonymi Marines i na pewno czekał ich spory szok, a…

— Falcon Leader do wszystkich — rozmyślania przerwał mu ostry głos kapitana w słuchawkach. — Ognia!

Broń miał wycelowaną od dłuższej chwili (to jest od momentu dostrzeżenia przeciwnika), co było czynnością zupełnie automatyczną. Teraz kciukiem przestawił selektor na ogień ciągły, a małym palcem wcisnął przycisk, przełączając pulser na eksplodującą amunicję. Odczekał jedno uderzenie serca i gdy atakujący motłoch stał się jedynie celem, nacisnął spust.

To nawet nie była rzeź — to było coś znacznie gorszego. Atakujący nigdy nie słyszeli o rozproszeniu się czy szukaniu osłony w trakcie ataku, a ponieważ zajmowali całe dno doliny, idąc ramię przy ramieniu, w zasadzie nie trzeba było celować: stanowili jeden wielki cel, bo pocisk, który chybił jednego, musiał trafić innego. Pulser szarpnął lekko, gdy mały generator antygrawitacyjny wypchnął z lufy setkę eksplodujących, czteromilimetrowych pocisków w mniej niż dwadzieścia sekund. Ciała tubylców eksplodowały gejzerami krwi, kości, flaków i mięsa, gdy Kilgore przesunął półkoliście broń, kosząc ich z półobrotu. A oprócz niego do napastników strzelało prawie trzysta podobnych karabinów pulsacyjnych, z czego część z wyżej położonych na stokach stanowisk. Dodać do tego należało wielolufowe działka drużyny wsparcia, których basowy pomruk wyraźnie było słychać. A także plazmówki, których strzały na poły spopielały dziesiątki napastników. Część policjantów uzbrojona była w granatniki i wyrzutnie rakiet; nie oszczędzali amunicji. Głuche wybuchy pocisków w środku tłumu wyrzucały w powietrze kawałki mchu, ciał i skał, wywołując deszcz krwawych szczątków i pourywanych kończyn. Nawet mekoha nie zdołała otumanić tubylców na tyle, by nie dotarło do nich, że znaleźli się w przedpokoju śmierci. Wyjąc i ginąc, spróbowali się cofnąć, ale dalsze szeregi nieświadome skali rzezi nie pozwoliły im na to, a pchane przez jeszcze dalsze ruszyły do przodu. Po ciałach zastrzelonych i umierających pozostali szli dalej, a atak nawet się rozszerzał — dzięki trzem kończynom tubylcy niezwykle sprawnie poruszali się po stromych zboczach, szarżując prosto na plujące ogniem i śmiercią lufy.

Ledwie wierząc własnym oczom, porucznik Kilgore zmienił magazynek, opróżnił go jednym półkolistym ruchem, zmienił ponownie i kontynuował ostrzał. Wrzaski i huk eksplozji na zewnątrz były tak głośne, że wyłączył mikrofony, ale częstotliwość kompanii i plutonu pełna była krzyżujących się meldunków i rozkazów. Tubylców było tylu i poruszali się z taką szybkością, że mimo przewagi ognia ludzie po prostu nie nadążali ich zabijać. Ginęli masowo, ale na miejsce każdego zabitego wyrastał nowy i gnał dalej, coraz bardziej zmniejszając odległość od obrońców, nim padł. Każdy myślący przeciwnik, widząc, jakie ponosi straty, zaprzestałby ataku i zaczął uciekać z tego morderczego ognia. Ci tego nie robili. Przypominali żywą, bezmyślną falę gotową ponieść dowolne straty, byle dostać przeciwnika. Przedostawali się coraz wyżej, a jego zwiadowców było zbyt mało, by ich powstrzymać.

— Falcon Trzy, tu Falcon Leader! — rozległo się w słuchawkach. — Wycofać się! Powtarzam: Falcon Trzy, wycofać się i oczyścić zbocza dla wsparcia lotniczego.

— Tu Falcon Trzy, wykonuję — potwierdził Kilgore głosem, który nawet w jego uszach brzmiał ostro a zarazem bezbarwnie, po czym tym samym tonem przekazał polecenie odwrotu swym ludziom.

Wyskoczył z ukrycia, czując grad ołowianych pocisków rozpłaszczających się na pancerzu — tubylcy, widząc wreszcie przed sobą cele, zasypali Kilgore’a i jego ludzi lawiną ołowiu. Zupełnie zresztą bezskuteczną. Odbił się i wylądował z cichym szumem amortyzujących skok serwomechanizmów kilka metrów dalej i wyżej. Połowa jego podwładnych osłaniana ogniem drugiej połowy zrobiła to samo, po czym role się odwróciły. Widząc uciekającego przeciwnika i czując słabnący ostrzał, tubylcy na zboczach runęli do ataku, mimo że na dnie doliny masakra trwała w najlepsze.

Kolejny pocisk rozsmarował się na hełmie Kilgore’a z hukiem, od którego mu w uszach zadzwoniło, ale następny skok wyniósł go na szczyt wzniesienia. W kilka sekund później wszyscy zwiadowcy opuścili stoki wąwozu i z nieba spadły pinasy. Nurkując z wyciem dartego kadłubami powietrza, przeleciały wzdłuż ścian wąwozu, zrzucając napalm i bomby kasetowe, które w połączeniu z działkami laserowymi i pulsacyjnymi wyorały dziesięciometrowej szerokości pasy całkowitego zniszczenia i śmierci w wyjącym tłumie. Nad południowym krańcem doliny pinasy zawróciły i wykonały kolejny nalot.

A potem następny — z północy na południe.

I następny.

I trwało to aż do chwili, w której trupy leżały po pięć, sześć na kupie, a w dolinie śmierci nie pozostał nikt żywy.



* * *


Sierżant O’Brian usłyszał dochodzącą zza pleców nagłą, choć odległą kanonadę, ale to go bezpośrednio nie dotyczyło, więc pozostał skupiony na zadaniu. Jego drużyna zajęła pozycje strzeleckie wzdłuż niewysokiej, acz stromej grani. Po drugiej stronie płytkiej dolinki widać było otwór jaskini, z którego wystawał przód jakiegoś latającego pojazdu atmosferycznego. Przez lornetkę wyraźnie było widać przednie podwozie i wystające po bokach maski niczym kły drapieżnika lufy działek pulsacyjnych. Smukły pojazd nie miał żadnych oznaczeń (przynajmniej na widocznej części kadłuba). Co niczego nie zmieniało — nawet gdyby był legalnie zarejestrowany, przebywał w zakazanym rejonie, a uzbrojenie z całą pewnością było nielegalne, bowiem z uzbrojonych patrolowców na planecie miała prawo korzystać wyłącznie policja Agencji. Problem O’Briana polegał na tym, co zrobić ze znaleziskiem. Policjantem nie był, a horror pobojowiska wokół i wewnątrz wraku policyjnej maszyny miał świeżo w pamięci — to wszystko razem sprawiało, że nie miał najmniejszej ochoty bawić się w gliniarza.

Odsunął elektroniczną lornetkę na czoło i przełączył się na częstotliwość pinasy.

— Hawk Trzy, tu Falcon Trzy-Trzy, jesteście gotowi ich przygwoździć, gdyby spróbowali pryskać?

— Falcon Trzy-Trzy, tu Hawk Trzy, jesteśmy gotowi, ale jeśli do tego dojdzie, nie zostawimy za wiele dowodów.

— Rozumiem, Hawk Trzy. Spróbuję zgarnąć ich na ziemi, ale uważajcie na wszelki wypadek.

— Będziemy, Falcon Trzy-Trzy. Powodzenia.

— Dzięki. — O’Brian przełączył się na kanał drużyny. — Stimson, widzisz ten nawis skalny nad wejściem do jaskini?

— Widzę. — Stimson obsługujący karabin plazmowy jak zwykle był lakoniczny i znudzony, co nie było w stanie zwieść nikogo, kto go znał.

— Chcę, żebyś nim zatkał wylot i to z tym cackiem, które tam parkuje wewnątrz. Może to być dowód rzeczowy, więc go do końca nie zniszczymy. Możesz mu zwalić tę skałę na maskę?

— Może się uda… — w głosie Stimsona słychać było powątpiewanie. — Ale nie założyłbym się. Jest gruba, kąt strzału będzie nienajlepszy, a moja zabawka nie ma aż takiej siły przebicia…Gdybym był niżej, powinno się udać, sierżancie.

— A możesz się dostać niżej tak, żeby cię nie zauważyli?

— Niech przejdzie od północnej strony — wtrąciła Hillyard. — Tam jest sporo głazów i nierówności terenu.

— Brzmi obiecująco, sierżancie — zgodził się Stimson.

— W takim razie ruszaj.

— Już lecę.

O’Brian chrząknął zadowolony, ale mikrofony skafandrów wyłapywały jęk turbin i inne mechaniczne odgłosy dobiegające z jaskini oraz z większego otworu w skale pod nią. Mogło tam być więcej pojazdów, tak latających, jak i jeżdżących.

— Hadley, uważaj na niższą jaskinię — polecił. — Jakby coś z niej chciało wyjechać czy wylecieć, wal, i do diabła z dowodami!

— Z przyjemnością, sierżancie.

— Sharon, jak tylko Stimson zatka dziurę, weź ludzi i zajmijcie się tą mniejszą jaskinią po lewej. Bili, weź Parkera i Lovejoya i sprawdźcie tę z prawej. Hadley i Stimson zostają i będą wszystkich osłaniać. Wszyscy zrozumieli?

Odpowiedział mu bezładny chór potwierdzeń, a potem pozostało tylko czekać, aż Stimson dotrze na pozycję. Zdawało się trwać to całą wieczność, co oczywiście było tylko złudzeniem. Strzelanina na południu grzmiała głośniej niż na początku, czyli pieprzonych tubylców było więcej niż sądzili, a jedyne co O’Brian mógł zrobić, to czekać na Stimsona.

— Jestem na pozycji — odezwał się wreszcie Stimson.

— Więc bierz się do roboty — warknął O’Brian. Prawie natychmiast z dołu wystrzelił ładunek oślepiająco białej plazmy i uderzył w dolną powierzchnię skalnego nawisu. Para, dym i roztopione krople kwarcu nie zdążyły jeszcze opaść, gdy w to samo miejsce trafił drugi, powiększając dziurę, i cały nawis runął z łoskotem, tarasując wylot jaskini i demolując kadłub parkującego pojazdu na podobieństwo tępej gilotyny. Nim kamienie przestały się sypać, O’Brian był już na nogach.

— Ruszamy — polecił i pancerni zwiadowcy skoczyli do przodu.

O’Brian w trzydzieści sekund dotarł do wylotu jaskini i padł za osłoną głazu na wypadek, gdyby ktoś jednak na nich czekał z bronią gotową do strzału. Sprawdził ekran i chrząknął z zadowoleniem — wszyscy dotarli na pozycje, teraz ktoś musiał się rozejrzeć i mieć nadzieję, że nikt przy tej okazji nie odstrzeli mu głowy.

— Pilnuj mojej dupy, Turner — warknął i wyjrzał zza osłony.

Do wnętrza prowadziła nie jaskinia, lecz korytarz, w którym nie było żywej duszy. O’Brian ruszył nim ostrożnie, bardziej zwracając uwagę na odczyty sensorów niż na obraz. Po paru krokach chrząknął ponownie — z przodu znajdowały się następne źródła energii, a więc znaleźli się w bazie, której wszyscy szukali. A to znaczyło, że gdzieś tam tkwiły te skurwysyny, które dostarczyły tubylcom skałkówki. Nie przyspieszając kroku, uśmiechnął się do tej myśli szeroko. I paskudnie.

Korytarz skręcał w lewo i rozszerzał się, przechodząc w jaskinię. W następnej, położonej nieco niżej, znajdowało się z tuzin kaszlących mężczyzn skulonych za stertami pojemników i załomami skał. Całe wnętrze wypełniały kurz i dym wywołane strzałem Stimsona, a raczej wdmuchnięte przez lawinę skalną będącą efektem jego strzałów. Wyglądało to wszystko na gwałtownie przerwane pakowanie poprzedzające pospieszną ewakuację, która właśnie wzięła w łeb. O’Brian uśmiechnął się z mściwą satysfakcją, po czym spoważniał, widząc uzbrojenie kaszlących: dwa działka pulsacyjne, pulsery i broń boczna. Większość nosiła typowe nie zasilane oporządzenie kuloodporne. Z drugiej strony, jego ludzie byli w pancerzach bojowych, a na dodatek tamci nawet nie podejrzewali ich obecności.

Już miał nacisnąć spust, gdy przypomniał sobie, że kapitan mówił coś o jeńcach i dowodach.

— Strzelać tylko całymi pociskami — polecił podkomendnym. — I spróbujcie nie zniszczyć sprzętu, stary chce dowodów. Tylko mi tu głupio nie ryzykować!

Przestawił broń na zapasowy magazynek załadowany nieeksplodującą amunicją i ruszył powoli do przodu, starając się zachować ciszę. Turner równie cicho przesunęła się w prawo i zajęła pozycję umożliwiającą osłonę pleców O’Briana. Widząc, że jest gotowa, sierżant włączył zewnętrzny głośnik skafandra i warknął:

— Rzucić broń i podnieść łapy do góry!

Wzmocniony przez skafander głos odbił się echem od ścian i kaszel na dole umilkł jak nożem uciął. Wszyscy obecni spojrzeli w jego stronę, a dwóch czy trzech odruchowo posłuchało rozkazu.

— Nie, kurwa! — ryknął nagle któryś i z prawej błysnęło wyładowanie plazmowe.

Strzelec celował w O’Briana, ale się pospieszył i zrobił to niestarannie, bo ognista kula przemknęła obok sierżanta. Oczy O’Briana błysnęły twardym, ponurym blaskiem. Nie powtórzył wezwania do poddania się, przesunął lufę lekko w prawo i dwukrotnie nacisnął spust. Tadeusz O’Brian osiągnął stopień eksperta — najwyższy wśród strzelców wyborowych — w strzelaniu z karabinu pulsacyjnego. Dwa wystrzelone przez niego czteromilimetrowe pociski przemknęły przez jaskinię z prędkością dwóch tysięcy metrów na sekundę i trafiły tam, gdzie celował: centymetr poniżej pępka pułkownika Bryana Westerfeldta. Kuloodporny napierśnik spowolnił je, ale nie zdołał zatrzymać.

O’Brian spokojnie poczekał, aż ucichnie szczęk rzucanej broni, i z zimną nienawiścią słuchał przeraźliwych wrzasków trafionego, wijącego się na kamiennej podłodze. Postrzały w brzuch były z zasady śmiertelne i miał nadzieję, że duchy zmasakrowanych policjantów z patrolu Sierra także je słyszą.



ROZDZIAŁ XXIX

Komandor Honor Harrington siedziała w kapitańskim fotelu i obserwowała ekrany, podczas gdy HMS Fearless gnał przez przestrzeń z maksymalną możliwą prędkością za frachtowcem Sirius. Krążownik miał stałe przyspieszenie — pięćset dwadzieścia g, czyli nieco więcej niż pięć kilometrów na sekundę. Jej twarz przypominała kamienną maskę, ale pod czaszką kłębił się natłok myśli.

Była prawie pewna, że ma rację, ale tylko prawie. A jeśli się myliła, jeśli wyciągnęła błędne wnioski i… zmusiła się do zaprzestania tych rozmyślań. Czas odlotu Siriusa mógł oznaczać tylko jedno, a wyliczony przez Brigham punkt docelowy jedynie to potwierdzał. Sirius kierował się ku fali Tellermana — jednej z Ryczących Głębin: najsilniejszych fal grawitacyjnych, na jakie dotąd się natknięto. Co więcej, fala ta kierowała się prawie prosto ku Ludowej Republice Haven i Sirius mógł w niej pędzić na spotkanie okrętów Haven z prędkością prawie trzy tysiące razy przekraczającą prędkość światła.

W początkowym okresie lotów nadprzestrzennych statki omijałyby coś takiego z daleka, bo znalezienie się w zasięgu fali Tellermana oznaczało śmierć dla każdego statku i jego załogi, która miałaby takiego pecha. Pierwszy rodzaj silników nadprzestrzennych był zabójcą, choć trochę trwało, nim ludzie zrozumieli, że nim jest, a jeszcze dłużej, nim odkryli dlaczego. Niektóre z niebezpieczeństw były stosunkowo łatwe do rozpoznania i uniknięcia, inne wręcz przeciwnie — głównie dlatego, że ci, którzy zrozumieli, na czym polega dane zagrożenie, nigdy nie wrócili, by opisać, co im się przytrafiło.

Dość wcześnie odkryto, że wejście lub wyjście z pasma alfa (najniższego pasma nadprzestrzeni) z prędkością większą niż trzydzieści procent prędkości światła było samobójstwem. Mimo to przez parę ładnych stuleci ludzie popełniali je, ciągle próbując, i to nie dlatego, że w przestrzeni latały typy o skłonnościach samobójczych, ale dlatego, że tak mała prędkość poważnie ograniczała użyteczność podróży w nadprzestrzeni. Powód był prosty: wyjście lub wejście w każde pasmo nadprzestrzeni było skomplikowanym transferem energii kosztującym dokonujący tego statek kosmiczny większość pierwotnej prędkości. W przypadku pasma alfa dziewięćdziesiąt dwa procent. Straty były niższe, im pasmo wyższe, ale cały czas duże, a przez ponad pięć standardowych wieków wszystko, czym ludzie latali, było oparte na rozmaitych formach napędu jądrowego czy termonuklearnego. Czyli reaktorów wymagających sporych ilości paliwa, a istniał jego określony limit dla każdej jednostki.

Pola wyłapujące cząsteczki wodoru nie działały w warunkach panujących w nadprzestrzeni i wszystko to skutecznie ograniczało możliwości lotów do najniższych, a więc i najwolniejszych pasm. Żaden statek nie był w stanie zabrać wystarczającej ilości paliwa, by móc poruszać się z sensowną prędkością po wielokrotnej zmianie pasma, dlatego też co bardziej uparci wynalazcy próbowali mimo ryzyka znaleźć sposób przejścia przy większej prędkości. Minęło ponad dwieście lat, nim w pełni zaakceptowano fakt, że teoria teorią i im większa jest prędkość, z jaką wchodzi się w pasmo, tym większa prędkość w nadprzestrzeni, ale w praktyce nieprzekraczalną granicą jest 0.3c. Mimo to nadal trwają poszukiwania sposobu obejścia tej zasady, choć prowadzone są znacznie rzadziej i zdecydowanie bezpieczniejszymi metodami.

Drugim poważnym problemem okazała się nawigacja w nadprzestrzeni, ponieważ nadprzestrzeń nie przypomina normalnej przestrzeni. Prawa fizyki relatywistycznej znajdują zastosowanie w każdym dowolnie wybranym punkcie nadprzestrzeni, ale dla obserwatora już się w niej znajdującego staje się ona gwałtownie rosnącym zniekształceniem. Co gorsza, dla instrumentów pokładowych także — maksymalny zasięg wynosił dwadzieścia minut świetlnych, a dalej dzięki grawitacyjnie skręconemu chaosowi, wysokoenergetycznym cząsteczkom i wysokiej radiacji tła instrumenty stawały się całkowicie bezużyteczne. Co oznaczało niemożliwość dokonania pomiarów astrogacyjnych. A jeżeli ktoś nie widzi, dokąd zmierza, naprawdę rzadko wraca do punktu wyjścia.

Pewnym rozwiązaniem był log nadprzestrzenny, czyli międzyplanetarny odpowiednik bezwładnościowego systemu nawigacyjnego opracowanego na Ziemi na długo przed Diasporą. Wczesne modele nie były zbyt dokładne, ale przynajmniej dawały astrogatorom ogólne pojęcie, gdzie się znajdują. A to było znacznie więcej niż dotąd osiągnięto. Mimo to nadal tak wiele statków nie wracało z nadprzestrzeni, że jedynymi jednostkami, które regularnie ją przemierzały, były zwiadowcze statki kartograficzne. Ich załogi były nieliczne, fantastycznie opłacane i nieco szalone. W końcu któraś przetrwała to, co stało się przyczyną zagłady tak wielu innych statków, wróciła i przekazała swą wiedzę innym. W ten sposób poznano kolejne zagrożenie.

Nadprzestrzeń najlepiej opisać jako skompensowany wymiar odpowiadający punkt po punkcie normalnej przestrzeni, z tym że punkty te znajdują się znacznie bliżej siebie. W nadprzestrzeni istnieją pasma o rozmaitym stopniu kompresji — im wyższe pasmo, tym mniejsza odległość między odpowiednikami punktów, a więc tym większa względna prędkość statku przez nią lecącego… i wyższe straty w energii, by móc się tam znaleźć.

To rozumieli już pierwsi teoretycy, natomiast nie zdawali sobie sprawy z faktu, iż nadprzestrzeń uformowana przez połączone zakłócenia grawitacyjne całego wszechświata jest poprzecinana przez stałe prądy i fale zogniskowanej grawitacji. Są one rzadkie i oddalone od siebie, ale mogą też liczyć kilka lat świetlnych szerokości czy głębokości i są śmiertelnie niebezpieczne dla każdego statku, który się w nich znajdzie albo się z nimi zderzy. Przeciążenia rozerwą kadłub na strzępy na długo przedtem, nim ktokolwiek na pokładzie zacząłby myśleć o wykonaniu uniku. Jedyną szansą na przeżycie był przypadek — jeśli statek wszedł w falę dokładnie pod właściwym kątem, będąc na dokładnie właściwym kursie, a obsada mostka miała odpowiedni refleks i zapas paliwa, by na czas zdążyć uciec.

W miarę upływu czasu ocalałe jednostki zwiadu kartograficznego sporządziły mapy stosunkowo bezpiecznych tras przez częściej uczęszczane rejony nadprzestrzeni. Co prawda nie można im było bezgranicznie ufać, bowiem fale grawitacyjne zmieniały położenie — nieczęsto, ale zdarzało się to, toteż pozostanie w bezpiecznej przerwie między nimi wymagało zmian kursu, na które nie każdy statek mógł sobie pozwolić. Dlatego podróże w nadprzestrzeni przeważnie były długie i okrężne, ale coraz bezpieczniejsze. W miarę wzrostu bezpieczeństwa rosła też baza danych uzyskanych w wyniku badań fal grawitacyjnych, dzięki czemu powstawały coraz trafniejsze teorie dotyczące natury grawitacji, ale i tak musiało minąć ponad pięćset lat, by wyniknęły z tego konkretne korzyści.

W roku 1246 P.D. naukowcy z planety Beowulf opracowali pierwszy napęd systemu impeller. Wykorzystywał on „oswojone” fale grawitacyjne w normalnej przestrzeni, miał natomiast jeden mankament — w nadprzestrzeni był niezwykle niebezpieczny, ponieważ jeśli poruszający się przy jego użyciu statek kosmiczny napotykał naturalną, a więc znacznie potężniejszą falę grawitacyjną, w wyniku interferencji następował wybuch napędu, najczęściej zakończony zniszczeniem całego statku. Silniejsze źródło niszczyło słabsze — zasada ta nie uległa zmianie do dziś i skorzystała z niej Honor, by unieruchomić jednostkę kurierską.

Dopiero po ponad trzydziestu latach doktor Adrienne Warshawski z Ziemi opracowała skuteczny detektor fal grawitacyjnych mający zasięg pięciu sekund świetlnych. Umożliwiał on bezpieczne używanie impellerów w nadprzestrzeni. Nie poprzestała na tym — w swych badaniach nad fenomenem fali grawitacyjnej doszła dalej niż ktokolwiek inny i odkryła, że istnieje sposób wykorzystania samej fali. Potrzebny był do tego zmodyfikowany impeller wytwarzający nie skompensowane pasma grawitacji nad i pod kadłubem, zwane popularnie ekranem, lecz dwie lekko zakrzywione płaszczyzny ustawione pod kątem do kadłuba. Nazwano je żaglami, a oficjalnie na jej cześć „żaglami Warshawskiej” i nazwa ta obowiązuje do czasów obecnych. Określenie „żagiel” wzięło się stąd, iż te niematerialne płaszczyzny grawitacyjne pozwalały wyłapać skoncentrowane promieniowanie pędzące z falą grawitacyjną i w ten sposób rozpędzić statek do naprawdę dużych prędkości. Na dodatek wytwarzały przy tej okazji niezwykle dużo energii, którą można było wykorzystać do zasilania statku — kiedy jednostka znalazła się w fali grawitacyjnej z postawionymi żaglami, można było wyłączyć reaktory pokładowe. Nie robiono tego wyłącznie ze względów bezpieczeństwa, na wypadek gdyby zaistniała konieczność gwałtownego opuszczenia fali czy nadprzestrzeni.

W ten sposób fala antygrawitacyjna, z początku będąca śmiertelnym zagrożeniem, stała się źródłem najszybszych, najtańszych i najbezpieczniejszych przelotów w nadprzestrzeni. Do czasu odkrycia wormholi, ale to już zupełnie inna historia. Kapitanowie, którzy dotąd unikali fal niczym zarazy, poszukiwali ich teraz, przemierzając dzielące je obszary nadprzestrzeni przy użyciu impellerów. Naturalnie bardzo szybko sporządzono kompletne mapy i nastąpił gwałtowny wzrost liczby lotów nadprzestrzennych.

Oczywiście nie było to cudowne rozwiązanie wszystkich problemów. Do najpoważniejszych należały: wielopasmowość każdej fali, istnienie w nich rejonów odwróconego przepływu czy nieprzewidywalne turbulencje występujące w miejscu interferencji fal o przeciwnych kierunkach. Te ostatnie niszczyły każdą jednostkę, która znalazła się w zasięgu ich oddziaływania. Najbardziej jednak frustrujące było to, że nie można było w pełni wykorzystać potencjału tak żagli, jak impellerów, ponieważ żaden człowiek nie był w stanie przeżyć przyspieszeń, jakie teoretycznie możliwe były do osiągnięcia. Turbulencje przestały być aż tak groźne dzięki ulepszonym detektorom. Przy zwiększonym zasięgu załogi miały wystarczająco wiele czasu od momentu odkrycia turbulencji do fizycznego znalezienia się w niej, by ją ominąć. Robiono to albo poprzez zmianę pasma, albo przez ominięcie rejonu interferencji, jeśli fala była wystarczająco szeroka. By tego dokonać, należało zmienić gęstość żagli albo ich położenie względem kadłuba. Ponieważ czas i dokładność były czynnikami krytycznymi, jakiekolwiek usterki mechaniczne w napędzie były niezwykle groźne, stąd też wymyślona przez dowódcę Siriusa awaria byłaby rzeczywiście śmiertelnym zagrożeniem dla frachtowca. Detektory ostatniej generacji miały zasięg ośmiu minut świetlnych, a turbulencje wykrywały w połowie tej odległości. Kwestia przyspieszeń natomiast pozostała nierozwiązana przez ponad sto standardowych lat.

Zaradził temu dopiero doktor Shigematsu Radhakrishnang — największy fizyk nadprzestrzenny po doktor Warshawskiej — opracowując kompensator bezwładnościowy. Pierwszy także postawił hipotezę dotyczącą istnienia zjawiska znanego jako wormhole junction, natomiast zdecydowanie kompensator był jego największym osiągnięciem. Urządzenie modyfikowało fale antygrawitacyjne, tak naturalną, jak i sztuczną wokół kadłuba w ten sposób, że można było się tam pozbyć bezwładności. W granicach zamontowanego na pokładzie kompensatora wnętrze każdej przyspieszającej czy zwalniającej jednostki znajdowało się w stanie nieważkości, dlatego też standardowym wyposażeniem stały się generatory pokładowej siły przyciągania. Skuteczność kompensatorów zależała od dwóch czynników: pola objętego ich oddziaływaniem i siły fali. Dlatego mniejsze jednostki z mniejszymi polami kompensacyjnymi mogły osiągać większe przyspieszenia, poruszając się w tej samej fali co większe, a żagle pozwalały na osiągnięcie przyspieszeń w nadprzestrzeni nieosiągalnych dla impellerów w normalnej przestrzeni.

Pomimo jednak przyspieszeń, na jakich osiągnięcie pozwalał kompensator, okazało się, że żadna załogowa jednostka w normalnej przestrzeni nie mogła przekroczyć osiemdziesięciu procent prędkości światła, a to dlatego, że pola siłowe tak cząsteczkowe, jak elektromagnetyczne przestawały być skuteczne przy większej prędkości. W nadprzestrzeni granica była jeszcze niższa z uwagi na większe ładunki cząstek i ich gęstość i wynosiła sześćdziesiąt procent prędkości światła. Z uwagi jednak na mniejsze odległości odpowiadające rozmieszczeniu punktów w nadprzestrzeni lecące w niej jednostki osiągały wielokrotności prędkości światła w porównaniu do normalnej przestrzeni.

Nowoczesny okręt wojenny wyposażony w żagle, detektor i kompensator bezwładnościowy mógł w nadprzestrzeni osiągnąć przyspieszenie około pięciu tysięcy pięćset g i prędkość do trzech tysięcy c. Statki handlowe, nie mogące przeznaczyć tyle miejsca na najsilniejsze, a więc i największe kompensatory czy żagle, nie były w stanie osiągnąć najszybszych pasm; przeważnie granicę stanowiło tysiąc dwieście c, a w przypadkach niektórych luksusowych liniowców pasażerskich tysiąc pięćset c.

I tak teoria wróciła do praktyki, czyli do problemu, jaki dla Honor stanowił Sirius posiadający napęd i kompensator wojskowego typu. Jednak jego masa i wielkość powodowały, że musiał być otoczony większym polem kompensacyjnym, a więc był wolniejszy od krążownika. Co nie zmieniało faktu, że musiał mieć naprawdę potężny napęd — superdreadnaughty, jedyna klasa okrętów zbliżonych wielkością do Siriusa, były w stanie osiągnąć przyspieszenie czterysta dwadzieścia g, a Sirius czterysta dziesięć. Dzięki temu Fearless był szybszy ledwie o sto dziesięć g, czyli niewiele ponad jeden kilometr na sekundę kwadrat. W dodatku Sirius prawie piętnaście minut wcześniej opuścił orbitę Medusy. Wszystko to byłoby czystą teorią, gdyby nie mieli właściwego napędu i gdyby Dominica Santos nie oszczędziła prawie minuty, doprowadzając tenże napęd do stanu pełnej gotowości.

Sytuacja wyglądała następująco: Fearless miał szansę dogonić Siriusa przed dotarciem frachtowca do granicy, za którą mógł wejść w nadprzestrzeń, ale jak na gust Honor, Sirius do tej granicy miał od opuszczenia orbity sto siedemdziesiąt trzy minuty, ścigała go już prawie dziesięć minut i przy maksymalnym obciążeniu kompensatora była w stanie osiągnąć prędkość frachtowca za czterdzieści sześć minut, ale potrzebowała jeszcze godziny, aby Sinus znalazł się w zasięgu rakiet. Prześcignięcie go trwałoby sto siedem minut od momentu osiągnięcia jego prędkości i zostałoby mniej niż dwadzieścia minut, nim dotrze on do granicy wejścia w nadprzestrzeń. Nawet jeśli go prześcignie, zmuszenie frachtowca do zatrzymania się nie będzie łatwe, gorzej — sam moment pędu mógł pozwolić mu dotrzeć do granicy i to nawet jeśli zacznie hamowanie natychmiast po wezwaniu. Jeżeli Sirius nie rozpocznie wytracania prędkości w ciągu najbliższych stu minut, przekroczy granicę, a Honor nie miała pojęcia (ani też możliwości sprawdzenia), jak daleko w nadprzestrzeni czekają okręty Haven, ponieważ sensory działające w normalnej przestrzeni nie były w stanie „zobaczyć” czegokolwiek w nadprzestrzeni. Cała Ludowa Marynarka mogła czekać w odległości jednej sekundy świetlnej i nikt w układzie Basilisk nie wiedziałby o tym, toteż istniała ewentualność, że Sirius wykona zadanie już w chwili wejścia w nadprzestrzeń. Szansa na to, choć niewielka, istniała, i dlatego Honor musiała w jakiś sposób zatrzymać frachtowiec w ciągu najbliższych dziewięćdziesięciu siedmiu minut. Jeśli nie zdoła tego zrobić, jedynym sposobem przeszkodzenia Siriusowi w wejściu w nadprzestrzeń będzie zniszczenie go.



* * *


Kapitan Johan Coglin siedział w fotelu kapitańskim i milczał — dziesięć minut wcześniej skończył mu się repertuar przekleństw. Teraz tkwił na mostku i spoglądał ze złością na ekran, gotując się ze złości. Plan operacji „Odyseusz” wydawał się całkiem rozsądny. Może zbyt długotrwały i trochę zbyt skomplikowany, ale sensowny. Nie było co prawda żadnego konkretnego powodu, by użyć akurat Siriusa i nikt nie słuchał, gdy tłumaczył, że rozsądniej byłoby wykorzystać normalny frachtowiec. Uznano, że potrzebna jest jednostka o większym przyspieszeniu i prędkości w nadprzestrzeni, jak to określono, „na wszelki wypadek”, a Coglin miał zbyt niski stopień, by postawić na swoim. Zresztą, gdyby sprawy potoczyły się zgodnie z planem, nie miałoby to żadnego znaczenia. Tyle że idioci kierujący akcją powinni zrozumieć, że to się nie ma prawa udać, w momencie, w którym Fearless zastąpił w systemie planetarnym Warlocka. Całą operację należało odwołać albo wstrzymać do czasu odlotu nowego dowódcy placówki Basilisk. Powiedział to Cunningowi, ale była to rozmowa o koronkach z głupim, który twierdzi, że to same dziury.

„Odyseusz” opierał się od początku do końca na oszustwie, pozorach dywersji i nieudolności Królewskiej Marynarki, teoretycznie odpowiedzialnej za bezpieczeństwo układu Basilisk. Brak któregoś z tych czynników musiał spowodować fiasko i teraz to, co powinno być klasyczną tajną operacją, stało się niepowodzeniem z dużymi szansami na całkowitą klapę i to właśnie dlatego, że użyto Siriusa. Niewielką pociechę dla Coglina stanowił fakt, że wywiad floty, Sztab Generalny i gabinet będą nawzajem wieszać na sobie psy i zwalać odpowiedzialność.

Nie miał wątpliwości, że dowódca HMS Fearless odkryła przynajmniej podstawowe założenia operacji i mimo wściekłości z zawodowego punktu widzenia podziwiał błyskawiczną i bezbłędną reakcję Harrington. Zniszczenie napędu jednostki kurierskiej wymagało żelaznych nerwów i dużej odwagi, ale redukowało liczbę graczy do dwóch: krążownika i frachtowca, zamiast dwóch potencjalnych celów mogących udać się w dwie różne strony. Czujniki pokładowe wykryły też, że zanim Fearless opuścił orbitę parkingową, odłączyły się od niego trzy pinasy, co oznaczało, że cały kontyngent pokładowy Marines był w drodze na powierzchnię. Szybkość, z jaką to nastąpiło, wskazywała jednoznacznie, że Cunning i Westerfeldt poważnie nie docenili planów opracowanych na wypadek kryzysu przez dowódcę krążownika i Agencję. Biorąc pod uwagę ilość strzelb rozdanych tubylcom przez Westerfeldta, plany te mogły okazać się i tak niewiele warte, jeśli stiity dotrą do enklaw. Natomiast jeśli Marines ze wsparciem pinas zaskoczą ich na otwartej przestrzeni, bitwa stanie się masakrą na przemysłową skalę.

Wszystko to znaczyło, że jego udział w operacji już stał się bezsensowny. Skoro enklawy nie zostaną zmasakrowane, Haven nie będzie miało pretekstu, bo nie da się nikomu wmówić, że okręty Ludowej Marynarki działały w obronie zagrożonego życia ludzkiego, skoro nikt w promieniu paru kilometrów od enklaw nie widział uzbrojonego tubylca. Coglin zgrzytnął zębami — ta dupa Cunning był równie tchórzliwy co głupi, pospieszył się, każąc Siriusowi odlecieć, nim pierwsza enklawa została zaatakowana. Gdyby kretyn poczekał z pół godziny, wiedziałby o desancie Marines i mogliby zrezygnować z dalszego ciągu operacji. Tubylcy i tak spisani byli na straty. Cunning jednak spanikował, a Coglin nie miał wtedy wystarczających informacji o rozwoju wydarzeń na powierzchni, by móc cokolwiek zmienić. Zresztą to i tak nic by nie dało — musiał wypełnić rozkazy konsula.

I w efekcie siedział teraz na mostku, uciekając przed lekkim krążownikiem; samym swoim postępowaniem potwierdzając podejrzenia Harrington i ostatecznie grzebiąc resztę szans na powodzenie „Odyseusza”. Jeśli szanse te nie zostały już zaprzepaszczone na planecie. A nie miał innego wyboru — Cunning uprzedził oczekujący zespół uderzeniowy, by był gotowy do działania za sześć dni. Jeśli ten rozkaz nie zostanie odwołany, zespół uderzeniowy przystąpi do akcji. Gdyby kurier był sprawny, mógłby bez wzbudzania podejrzeń skontaktować się z jego dowódcą i przekazać nowe informacje. Pozostawał więc jedynie Sirius. Nawet zresztą, gdyby nie musiał powstrzymać okrętów, i tak nie mógł pozwolić Królewskiej Marynarce wejść na pokład, gdyż wtedy dostarczyłby im niepodważalny dowód, że za poczynaniami tubylców stoi Haven. Przed grupą abordażową nie dałoby się po prostu ukryć, czym naprawdę był Sirius.

Według danych wywiadu floty, jakie uzyskał, siedząc bezczynnie na orbicie, HMS Fearless był ostatnią jednostką klasy Courageous liczącą prawie osiemdziesiąt lat standardowych. Jak na współczesne standardy, krążownik nie był duży, co nie znaczy, że niegroźny. Wszystkie pozostające w służbie okręty tej klasy przeszły kilkakrotne modyfikacje oraz remonty kapitalne i jak na swą wielkość były solidnie uzbrojone. Nie miały opancerzenia i dysponowały słabym uzbrojeniem obronnym, miały też stosunkowo słabe pola siłowe (jak na okręt wojenny). Za to na każdej burcie zamontowano parę graserów, dwa trzydziestocentymetrowe działa laserowe i siedem wyrzutni rakiet. Co prawda brakowało im przestrzeni magazynowej niezbędnej do długiego pojedynku rakietowego, ale były w stanie wystrzelić zaskakująco potężne jak na swój wiek i wielkość salwy, gdy miały amunicję. Po takiej salwie z każdego frachtowca pozostałby jedynie śmierdzący opar. Przynajmniej w teorii.

Na ekranie manewrowym świetlny punkt przedstawiający Fearless ciągle przyspieszał, co nie poprawiło Coglinowi humoru. Cholerny Cunning! I jeszcze bardziej cholerna Harrington! Nawet jednak przeklinając ją, w duchu czuł dziwny żal — była naprawdę dobrym oficerem. Dzięki jej bystrości i odwadze w ciągu niecałych dwóch miesięcy (według kalendarza Królestwa Manticore) starannie zaplanowana operacja stała się upokarzającą klęską.

A teraz sukces będzie kosztował ją życie.



* * *


— Dochodzi pięćdziesiąt sześć minut, ma’am. Prędkości zrównają się za trzydzieści dwie sekundy przy siedemnastu tysiącach sto sześciu kilometrach na sekundę.

— Dziękuje, panie McKeon. — Honor chciała potrzeć nos i przypomniała sobie, że włożyła rękawice próżniowe. — Poruczniku Webster, proszę przygotować się do nagrania wiadomości skierowanej do Siriusa.

— Jestem gotów, ma’am.

— „Kapitanie Coglin, mówi komandor Honor Harrington z Royal Manticoran Navy, kapitan HMS Fearless” — powiedziała wolno. — „Żądam i rozkazuję, by zatrzymał pan statek celem umożliwienia kontroli. Proszę wyłączyć napęd i przygotować się do przyjęcia ekipy kontrolnej.

Koniec wiadomości”.

— Nagrana, ma’am. Mogę ją nadać, kiedy pani rozkaże.

— Dziękuję, poruczniku Webster. — Honor opadła na oparcie fotela i odczekała, aż prędkości obu jednostek się wyrównają, po czym poleciła: — Proszę ją nadać.

— Aye, aye, ma’am.



* * *


Krążownik i frachtowiec dzieliło prawie siedem koma siedem miliona kilometrów i wiadomość od Honor dotarła do frachtowca dopiero po dwudziestu siedmiu sekundach — dwadzieścia pięć przypadło na pokonanie pierwotnego dystansu i dodatkowe dwie na czterysta siedemdziesiąt jeden tysięcy, jakie Sirius w tym czasie zdążył przelecieć. Kapitan Johan Coglin wysłuchał jej z kamienną twarzą i spojrzał na świetlistą plamkę na ekranie manewrowym, która przestała zostawać w tyle, a zaczęła powoli się zbliżać, i nie odezwał się słowem.



* * *


— Brak odpowiedzi, ma’am — zameldował Webster. Honor przygryzła wargi i zmusiła się do spokojnego kiwnięcia głową, jakby tego właśnie oczekiwała. Podświadomie zresztą tak było, tylko nie chciała sama przed sobą przyznać, że Sirius się nie zatrzyma. Pewna była, że Johan Coglin nie jest kapitanem żeglugi handlowej, lecz marynarki wojennej, a w najgorszym wypadku rezerwy marynarki; władze Haven (jak zresztą nikt na ich miejscu) nie powierzyłyby tak delikatnego i kluczowego równocześnie zadania cywilowi. Wojskowy miał rozkazy i o zatrzymaniu się i poddaniu kontroli na pewno mowy w nich nie było. Wykonywał je, tak jak ona sama by wykonała, i tylko siłą mogła na nim wymusić inne zachowanie. Co prawda, nie miała specjalnej ochoty ostrzelać nieuzbrojonego frachtowca, ale jeśli Coglin się nie zatrzyma, nie da jej wyboru. Źle zrobiła, wysyłając wszystkie pinasy — powinna jedną zastąpić promem desantowym zaprojektowanym do takich zadań. Pinasa znacznie szybciej dogoniłaby frachtowiec, a przy jej pomocy można też było wysadzić na jego pokładzie grupę abordażową, nawet gdyby Sirius się nie zatrzymał — pinasy były do tego przystosowane. Zwłaszcza że miałaby w chwili wyprzedzania frachtowca prędkość ledwie o cztery tysiące kilometrów na sekundę wyższą. Po wysadzeniu desantu byłaby w stanie zwolnić na tyle, by przycumować do frachtowca i Zabrać grupę abordażową. Gdy zrozumiała, co się dzieje, nie do końca myślała logicznie — faktem też było, że gdy Sirius ruszył, nie miała czasu, by zmienić poprzednie rozkazy. Poza tym, że z punktu widzenia Matsuko czy Barneya na pewno było lepiej, że mieli do dyspozycji wszystkich Marines równocześnie. Natomiast nie ulegało wątpliwości, że powinna była sprawę przemyśleć i przygotować się na podobną ewentualność.

— Panie Webster?

— Tak, ma’am?

— Proszę nagrywać. „Kapitanie Coglin, jeśli nie zatrzyma pan swego statku, nie będę miała innego wyjścia, jak ostrzelać pańską jednostkę. Powtarzam: ma pan natychmiast wyłączyć napęd albo zacznę strzelać”. Koniec wiadomości.

— Nagrane, ma’am — w głowie Webstera słychać było z trudem tłumione napięcie.

— Proszę ją nadać natychmiast, panie Webster.

— Aye, aye, ma’am.

— Panie Cardones?

— Tak, ma’am?

— Proszę się przygotować do oddania strzału ostrzegawczego. Zapalnik będzie pan uprzejmy ustawić na detonację co najmniej pięć tysięcy kilometrów od Siriusa.

— Aye, aye, ma’am. Detonacja na pięć tysięcy kilometrów od celu.

— Dziękuję, panie Cardones.

Honor usiadła wygodniej i czekała, mając nadzieję, że Coglin posłucha głosu rozsądku.



* * *


— „…pańską jednostkę. Powtarzam: ma pan natychmiast wyłączyć napęd albo zacznę strzelać”.

Pierwszy oficer uniósł głowę znad konsoli i spojrzał pytająco na Coglina.

— Będzie jakaś odpowiedź, panie kapitanie?

— Nie będzie. I tak zacznie od przynajmniej jednego strzału ostrzegawczego, a im dalej będziemy, gdy zdecyduje się na coś poważnego, tym lepiej.

— Przygotować się do zwrotu, sir?

— Nie. — Coglin zastanowił się przez moment. — Utrzymamy kurs, ale odstrzelimy rufowe blachy. Proszę wykonać.

— Aye, aye, sir. Odstrzelić rufowe blachy.



* * *


— Brak odpowiedzi, ma’am — zameldował cicho Webster.

— Dziękuję, poruczniku. Panie Cardones za… — Honor urwała z napięciem, wpatrując się w ekran taktyczny, na którym widać było jakieś szczątki odlatujące od rufy frachtowca.

— Mam na…

— Widzę, panie Cardones — przerwała mu Honor i spojrzała na McKeona. — Co pan o tym sądzi, Pierwszy?

— Nie wiem, ma’am. — McKeon odtworzył nagranie i zmarszczył brwi. — Jakieś szczątki, ale pojęcia nie mam, co to takiego.

Cokolwiek by nie było, nie miało napędu i było zbyt małe na broń. Honor z namysłem wpatrywała się w ekran — czyżby Sirius pozbywał się jakiegoś inkryminującego ładunku?

— Proszę zapisać pozycję tych śmieci, panie Panowski — rozkazała. — Być może będziemy musieli później dokładniej je sprawdzić.

— Aye, aye, ma’am. — Panowski wstukiwał odpowiednie polecenie, wpisując kurs zagadkowych obiektów do pokładowego komputera.

— Jaka jest odległość i czas do celu, panie Cardones? — spytała po chwili Honor.

— Dwadzieścia pięć koma sześćdziesiąt dwie sekundy świetlne, ma’am. Czas dolotu sto dziewięćdziesiąt dwie koma osiem sekund.

— Doskonale, panie Cardones. Proszę dać strzał ostrzegawczy.

— Aye, aye, ma’am… rakieta odpalona.



* * *


Rakieta wystrzelona z wyrzutni numer dwa pomknęła z przyspieszeniem czterystu siedemnastu kilometrów na sekundę kwadrat. Mogła osiągnąć dwukrotnie większe przyspieszenie, ale zaprogramowano jej maksymalnie czterysta dwadzieścia pięć tysięcy g, by przedłużyć czas pracy silnika z jednej minuty do trzech, co nie tylko trzykrotnie zwiększało czas, w którym mogła manewrować, ale również ostateczną prędkość o prawie pięćdziesiąt procent. Jej pościg za nadal przyspieszającym frachtowcem nie wyglądał zbyt efektownie tym bardziej, że po trzech minutach od startu i w odległości ponad dziesięciu milionów kilometrów od krążownika silnik przestał działać z powodu braku paliwa i przy prędkości dziewięćdziesięciu trzech tysięcy kilometrów na sekundę rakieta stała się pociskiem balistycznym doganiającym cel bez możliwości manewrowania.

Kapitan Coglin obserwował to spokojnie — był pewien, że jest to strzał ostrzegawczy, a kurs pocisku był tego najlepszym dowodem. Zresztą nawet gdyby się mylił, od wypalenia się napędu rakiety miał prawie trzynaście sekund, by zrobić unik, a przez ten czas Sirius mógł przelecieć prawie dwieście czterdzieści tysięcy kilometrów. Co prawda, mógł zmienić kurs nie więcej niż o cztery kilometry na sekundę kwadrat, ale to i tak spowodowałoby chybienie, ponieważ rakieta nie mogła wykonać żadnego manewru. Nie okazało się to konieczne, więc spokojnie obserwował, jak go dogania i eksploduje, lecąc równolegle do frachtowca w odległości pięciu tysięcy kilometrów.

— Zagłuszanie gotowe, Jamal? — spytał, gdy na ekranie zgasł odległy blask termonukleamej eksplozji.

— Gotowe, sir — zameldował oficer taktyczny.

— Proszę pozostać w pogotowiu. Wątpię, by zdecydowała się stracić drugą rakietę na strzał ostrzegawczy, ale dopiero za dwadzieścia minut znajdziemy się w ich zasięgu, więc może się nudzić.

— Aye, aye, sir.

Coglin skinął z zadowoleniem głową i spojrzał na chronometr.



* * *


— Nic, ma’am — powiedział cicho McKeon. Honor przytaknęła w milczeniu — nie spodziewała się, że frachtowiec zmieni kurs. I przez najbliższych dziewiętnaście minut nie była w stanie nic na to poradzić. Dopiero wtedy Sirius znajdzie się w maksymalnym zasięgu rakiet, ale i tak na pewne trafienie trzeba było poczekać — przy tej odległości nawet frachtowiec miał spore szansę na skuteczny unik. Napięcie zaczęło wzrastać, gdy uświadomiła sobie, że nie ma już wyboru — podjęła decyzje i zaczęła je realizować. Coś jednakże nie dawało jej spokoju, tylko nie bardzo wiedziała co… coś dotyczącego tych wyrzuconych z Siriusa śmieci… skoro nie miał zamiaru poddać się kontroli, dlaczego tak szybko pozbywał się ładunku? Upłynie prawie godzina, nim Fearless fizycznie go wyprzedzi, więc nie miało to… nagle siadła wyprostowana: może jednak to miało sens?!

— Panie McKeon?

Gdy uniósł głowę znad konsoli taktycznej, dała mu znak by podszedł.

— Słucham, ma’am?

— Te szczątki z Siriusa… to mogły być blachy poszycia kadłuba?

— Blachy kadłuba?! — McKeon zamrugał zaskoczony. — Cóż, chyba mogły… ale dlaczego akurat blachy poszycia, skipper?

— Wiemy, że ma napęd i kompensator wojskowego typu — odparła dziwnie łagodnie. — A jeżeli ma jeszcze inne militarne wyposażenie? Coś, co było dotąd ukryte za fałszywym poszyciem kadłuba?

McKeon spojrzał na nią zdumiony, po czym pobladł, gdy zdumienie zmieniło się w zrozumienie.

— Statek-pułapka? — szepnął.

— Wywiad marynarki twierdzi, że Haven ma kilka ciężko uzbrojonych transportowców floty — odparła nieco głośniej Honor, ale tak by inni nie usłyszeli. — Może jest jednym z nich… Ale wiemy również, że używają zamaskowanych statków-pułapek wyglądających jak frachtowce. Na pewno użyli takiego rajdera w czasie ataku na Sheldon i Trevor Star.

— A on jest znacznie większy niż my — zgodził się ponuro McKeon. — Co oznacza, że może mieć znacznie cięższe uzbrojenie i o wiele większe magazyny amunicyjne.

— Właśnie. — Honor wzięła głęboki oddech i poleciła. — Ostrzeż Cardonesa i sprawdź, co mamy w bazie danych odnośnie rajderów używanych dotąd przez Haven.

— Tak jest, skipper.

— I ostrzeż też Dominicę. — Honor uśmiechnęła się zimno i z przymusem. — Jeśli się nie mylimy, to nasza kontrola uszkodzeń będzie miała pełne ręce roboty, a ona nią dowodzi.



ROZDZIAŁ XXX

— Obawiam się, że niewiele wiemy o ich statkach-pułapkach, ma’am. — Na mostku panował miły chłodek, lecz McKeon otarł pot z czoła, załadowując dane do komputera taktycznego, będącego na wyposażeniu fotela kapitańskiego. — Nie mamy żadnych informacji wskazujących, że jako rajdery modyfikowane były frachtowce klasy Astra, toteż nie sposób powiedzieć, co Sirius może mieć na pokładzie. Mamy natomiast analizy wywiadu pochodzące z informacji uzyskanych od uchodźców z Trevor Star. Podali całkiem dokładne opisy uzbrojenia i możliwości rajderów budowanych jako frachtowce klasy Trumball. Są o półtora miliona ton mniejsze od Siriusa, ale to jedyne dokładne dane.

Honor zajęła się studiowaniem informacji wyświetlonych na ekranie taktycznym, starając się zachować spokojną i nieporuszoną twarz. Statki-pułapki zwane rąjderami, budowane w oparciu o frachtowce klasy Trumball może i były mniejsze od Siriusa ale i tak uzbrojeniem przewyższały ciężkie krążowniki. Uzbrojenie pościgowe interesowało ją najbardziej, więc pobieżnie przebiegła wzrokiem dane dotyczące innych kwestii i skoncentrowała się na nim. Po trzy wyrzutnie torpedowe i dwa działa laserowe na dziobie i rufie. Jeśli uzbrojenie Siriusa wzmocniono proporcjonalnie do wielkości kadłuba, to znaczyło, że jego pościgówki miały dwukrotnie większą siłę rażenia niż pościgówki HMS Fearless.

Siadając wygodnie, czuła napięcie panujące wśród obsady mostka — to nie były manewry floty, a nawet gdyby, nie istniał żaden supersprytny sposób, dzięki któremu mogliby wciągnąć Siriusa w zasadzkę. Pościg pozostawiał niewiele możliwości, a jedyną, drobną zresztą, przewagą krążownika było to, że stanowił mniejszy cel. Zresztą nawet i to nie do końca było zgodne z prawdą, bowiem odsłonięta dziura dziobowa w osłonach HMS Fearless była dwukrotnie większa niż rufowa frachtowca. Pomimo mniejszego przyspieszenia większa masa Siriusa dawała mu też prawdopodobnie silniejsze osłony burtowe, bo było gdzie zamaskować potężne generatory.

Przygryzła wargę, próbując znaleźć jakieś nieortodoksyjne rozwiązanie, ale szło jej jak po grudzie. Gdy będzie miała wystarczającą prędkość, może próbować delikatnych zwrotów, ale będąc dalej niż dwa do trzech milionów kilometrów, nie mogła ustawić się burtą do strzału, ponieważ straciłaby zbyt wiele czasu na odrobienie strat w odległości, co dałoby Siriusowi szansę wejścia w nadprzestrzeń. Tak przynajmniej nie był w stanie strzelać prosto w jej nieosłonięty dziób; niestety, było to wszystko, co mogła zrobić. Uśmiechnęła się z gorzką ironią — przypomniała sobie wszystkie te podchody, wymyślne manewry przerabiane w akademii czy starannie planowane, by zaskoczyć admirała D’Orville’a. Kiedy przyszło do prawdziwej walki, mogła się tylko wiercić jak glista w gorącym popiele, by uniknąć zniszczenia.

Zerknęła na McKeona, próbując przeniknąć jego myśli — był oficerem taktycznym, co jego zdaniem, powinna zrobić? Dotarło doń, że wystarczyło, by przerwała pościg, i problem sam by się rozwiązał? Fearless był ścigającym, nie ściganym, i była pewna, że gdyby tylko na to pozwoliła, Sirius zniknąłby w nadprzestrzeni, nie podejmując walki i Fearless wyszedłby bez szwanku. Tylko że było to niemożliwe. Fakt, mogła się mylić co do zadania, jakie frachtowiec miał do wykonania, i poświęcić życie załogi i okręt w walce z co najmniej pięć razy silniejszym przeciwnikiem, który nie stanowił żadnego zagrożenia dla Królestwa. Ale nie miała takiej pewności — jedyne, co wiedziała na pewno, to że Haven gotowe było zaryzykować otwartą wojnę, byle zdobyć system Basilisk. Sirius mógł sprowadzić do systemu okręty Ludowej Republiki, zanim Home Fleet zdąży zareagować.

A to znaczyło, że nie ma wyboru.

Ponownie sprawdziła chronometr — pościg trwał już sześćdziesiąt trzy minuty. Fearless przebył w tym czasie trzydzieści sześć i pół miliona kilometrów i znajdował się o siedem koma sześć miliona kilometrów od frachtowca. Jeszcze trochę ponad trzynaście minut i Sirius znajdzie się w zasięgu rakiet. Spojrzała na świetlny punkt oznaczający frachtowiec i zaczęła się zastanawiać, o czym myśli jego dowódca.



* * *


— Odległość, Jamal?

— Dwadzieścia pięć koma trzydzieści pięć sekund świetlnych, kapitanie.

— Ile czasu zostało nam do granicy nadprzestrzeni?

— Dziewięćdziesiąt sześć minut sześć sekund, sir.

— Jaką prędkość ma Fearless?

— Czterysta pięćdziesiąt osiem kilometrów na sekundę, sir.

— Czas lotu rakiet?

— Około sto osiemdziesiąt dziewięć sekund, sir. Coglin potarł dolną wargę — jego rakiety nadal straciłyby zdolność manewrowania na dziewięć sekund przed dotarciem do krążownika, więc odruchowo chciał poczekać. Najlepiej byłoby ukryć fakt, iż dysponuje uzbrojeniem do czasu, aż Fearless znajdzie się w zasięgu rakiet manewrujących, bo wówczas szansę na trafienie znacznie by wzrosły. Przy takiej odległości nie była to jednak aż tak wielka różnica, a szanse na trafienie i tak istniały niewielkie — obojętnie, manewrujące czy balistyczne, rakiety będą lecieć tak długo, że krążownik zniszczy je w bezpiecznej odległości. Na dodatek było całkiem możliwe, że Honor już podejrzewała, czym naprawdę jest Sirius. Jak dotąd domyśliła się praktycznie wszystkiego, a jeśli wpadła i na to, efekt zaskoczenia weźmie w łeb. Natomiast poważnie wątpił, by wiedziała, jak silnie uzbrojony jest jego rajder — Coglin żywił szczery respekt dla Harrington po miesięcznej ponad obserwacji jej poczynań w systemie, ale ta sytuacja przypominała pogoń myszy za kotem.

Był zły na siebie, że nie posłuchał jej wezwania do zatrzymania się — to było najlepsze, co mógłby zrobić: zachowywać się jak dowódca zwykłego frachtowca, poczekać, aż krążownik znajdzie się w zasięgu broni energetycznej, i dopiero potem odstrzelić płyty poszycia i otworzyć ogień. Najprawdopodobniej rozwaliłby HMS Fearless pierwszą salwą, nim ktokolwiek na jego pokładzie zrozumiałby, co się dzieje. Nie zrobił tego jednak, a odstrzeliwując płyty rufowe, przekreślił tę możliwość, teraz pozostały mu jedynie znacznie mniej atrakcyjne. Fearless dysponował prawie dziesięciokrotnie mniejszą siłą ognia, ale krążowniki RMN były groźniejszymi przeciwnikami niż można by sądzić wyłącznie po liczbach i zestawieniach. Gdyby Fearless zawrócił, nie dość, że miałby większą prędkość, ale i wyższe przyspieszenie, co przy mniejszej masie dawało mu większą manewrowość w boju spotkaniowym. Sposób, w jaki Harrington załatwiła kuriera, świadczył, że należało traktować ją bardzo poważnie i że jest zdolna do rozmaitych nietypowych manewrów. A choć Sirius miał silniejsze osłony burtowe, to ekrany obie jednostki miały równie nieprzenikliwe dla ostrzału. Walka tego typu ze zwrotniejszym przeciwnikiem mogła skończyć się szczęśliwymi trafieniami ze strony krążownika. To, że potem zostałby zniszczony, byłoby bez znaczenia, jeśli wcześniej roztrzaskałby napęd Siriusa tak, by ten nie mógł wejść w nadprzestrzeń. Pewnie — w końcu frachtowiec dotarłby do bazy, ale o ostrzeżeniu grupy uderzeniowej nawet by nie było mowy, a na dodatek musiałby starannie ominąć falę Tellermana.

Z drugiej strony, utrzymując obecny kurs, wystawiał na cel swą bezbronną rufę i istniała spora możliwość, że krążownik zdoła także uzyskać tym sposobem szczęśliwe trafienie w węzły napędu. Szansa na to była niezwykle mała, zwłaszcza biorąc pod uwagę kąt, pod jakim musiałaby nadlecieć rakieta, ale nie było to niemożliwe. Jednak rufowe uzbrojenie pościgowe Siriusa było trzy razy silniejsze od dziobowego HMS Fearless, a dzięki kształtowi kadłuba dziobowy pierścień napędu krążownika był bardziej narażony na trafienie niż rufowy frachtowca. Nie wspominając już o tym, że Sirius miał naprawdę duże magazyny amunicyjne i dysponował wielokrotnością tej ilości rakiet, jakie udało się upchnąć w magazynach krążownika klasy Courageous. Oznaczało to, że mógł sobie pozwolić na wcześniejsze rozpoczęcie ostrzału w nadziei szczęśliwego trafienia, podczas gdy Harrington, mając ograniczony zapas amunicji, będzie zmuszona wstrzymać ogień do chwili, w której odległość zmaleje na tyle, że osiągnięcie celu stanie się prawdopodobne. Zwrotność też nie na wiele się jej przyda, jak długo Sirius będzie trzymał dystans i zasypywał ją rakietami, powoli a systematycznie zamieniając krążownik we wrak.

Jedynym mankamentem było to, że Harrington może przerwać pościg, gdy zrozumie, z jakim przeciwnikiem ma do czynienia. Jeśli by tak postąpiła, musiałby pozwolić jej odlecieć, a to nie byłoby dobre rozwiązanie. Jeżeli Sirius zacznie strzelać, Harrington nie dość, że będzie miała dowód, że frachtowiec jest rajderem, to w dodatku Manticore i reszta galaktyki dowiedzą się, że do tej roli Haven przystosowało frachtowce klasy Astra, nie wspominając o tym, że szlag trafi ostatecznie całą misterną akcję „Odyseusz”. Kiedy bowiem stanie się wiadomym, że w systemie przebywał od dawna statek-pułapka Ludowej Marynarki Haven, nikt nie uwierzy, że to nie Haven spowodowało powstanie tubylców na Medusie. Zresztą, otwierając ogień do krążownika RMN, wypowie tym samym wojnę Królestwu Manticore. Z drugiej strony, jedynym dowodem będą zapisy pokładowe HMS Fearless, a takie dane można sfałszować. Będzie wersja Manticore przeciw wersji Haven, co postawi w kłopotliwej sytuacji niektórych wysoko postawionych dupków odpowiedzialnych za planowanie operacji. Nie będzie zaś katastrofalne dla Republiki, a co ważniejsze, dla Siriusa, oczekującej grupy uderzeniowej czy kapitana Johana Coglina osobiście.

Najlepszym zaś rozwiązaniem byłoby zniszczenie krążownika — wówczas nie byłoby ani kłopotliwych zapisów instrumentów pokładowych, ani międzyplanetarnego kryzysu grożącego wojną i wszystkich innych problemów. Byłoby dobrze, gdyby Harrington nie przerywała pościgu. Postanowił póki co skoncentrować się na powstrzymaniu jej przed złożeniem meldunku na wypadek, gdyby mimo wszystko udało mu się zniszczyć krążownik i to nie przerywając ucieczki… pomimo że miał silniej uzbrojony okręt.

— Jamal, poinformuj mnie, gdy czas dolotu zejdzie poniżej stu osiemdziesięciu ośmiu sekund — polecił. — I bądź gotów do zagłuszania na rozkaz strzału.

— Tak jest, sir.



* * *


Odległość zmniejszała się, w miarę jak wyższe przyspieszenie krążownika zwiększało jego względną prędkość względem Siriusa. Z początku nie była to widoczna różnica, jeśli brało się pod uwagę bezwzględną prędkość obu jednostek, ale stale się zwiększała, i Honor poczuła, jak ogarniają dziwny spokój, im bardziej zmniejsza się dzieląca je odległość. Mimo iż nie padł jeszcze żaden strzał ani nie miała dowodu na to, czym w istocie jest Sirius, wiedziała, co nastąpi, i nie miała odwrotu. Nie znała finału, ale znała początek… i co może w związku z tym zrobić.

— Panie Cardones — powiedziała cicho.

— Tak, ma’am? — Glos był młody i pełen napięcia, więc zmusiła się do uśmiechu i dłuższej niż zamierzała odpowiedzi:

— Sądzę, że znajdziemy się pod ogniem, Rafe, i to wcześniej, niż będziemy w stanie na niego odpowiedzieć. — Zauważyła, że odprężył się nieco, gdy użyła jego ulubionego skrótu imienia. — Ponieważ nie chcę robić nic, co sugerowałoby, że podejrzewamy, iż Sirius jest uzbrojony, dopóki nie zacznie strzelać, nie będziemy robili żadnych uników, ale chcę, byś był gotów uaktywnić obronę antyrakietową i ECM-y, nie czekając na mój rozkaz, kiedy tylko zobaczysz, że zaczęli do nas strzelać.

— Aye, aye ma’am.

— Panie Panowski.

— Słucham, ma’am? — Nawigator wydawał się jeszcze bardziej podenerwowany, być może dlatego, że był starszy, doświadczony i bardziej świadomy faktu, iż jest śmiertelnikiem.

— Musimy ścigać Siriusa w linii prostej, ale kiedy znajdziemy się dwa miliony kilometrów od niego, chcę zacząć przypadkowe zygzaki w płaszczyźnie poziomej, by na ile się da wystawiać na ogień osłony burtowe zamiast dziobu. Proszę odpowiednio ustalić kurs i uzgodnić techniczną stronę manewrów ze sternikiem Killianem.

— Aye, aye, ma’am. — Panowski z nową energią odwrócił się do konsoli nawigacyjnej; najwyraźniej ulżyło mu, że ma coś do roboty.

Albo też, jak pomyślała Honor złośliwie, był to wynik jej mimowolnej sugestii, że przetrwają wystarczająco długo, by znaleźć się o te dwa miliony kilometrów od celu. Poczuła, że się uśmiecha, i tym razem był to szczery uśmiech. Uniosła głowę i zobaczyła uśmiechającego się w odpowiedzi McKeona. Potrząsnęła głową, ale wzruszył ramionami, nie zmieniając wyrazu twarzy. Zrezygnowana przeniosła wzrok na chronometr. Pościg trwał sześćdziesiąt sześć minut.



* * *


— Czas dolotu rakiet sto osiemdziesiąt osiem sekund, Sir.

— Doskonale. — Coglin rozsiadł się wygodniej i założył nogę na nogę. — Proszę otworzyć ogień z wyrzutni dwudziestej i dwudziestej pierwszej oraz rozpocząć zagłuszanie.




Na pokładzie HMS Fearless rozległy się klaksony oznaczające początek starcia.

Honor zdążyła otworzyć usta, lecz nim wydała rozkaz, Rafael Cardones udowodnił, że młodość ma przewagę refleksu, i odpalił dwie pięćdziesięciotonowe boje z burtowych zaczepów. Boje przeleciały przez specjalnie otwarte w osłonach przejścia i znieruchomiały, utrzymywane w stałej odległości od kadłuba przez promienie ściągające. Nie miały napędów, a ich zadaniem było zwalczanie radioelektroniczne rakiet przeciwnika, nazywane w skrócie ECM. Najpierw pasywne sensory nasłuchiwały sygnałów nadlatujących rakiet, szukając częstotliwości, na których działały ich aktywne systemy naprowadzające, potem przystąpiły do akcji aktywne elementy — zagłuszyły je białym szumem, potem zaczęły namierzać niewielkie ruchome cele. Miały jeszcze jedną funkcję, chwilowo nieaktywną — emitowały pelnozakresową sygnaturę okrętu macierzystego, tylko silniejszą. To samo robiły pokładowe systemy ECM krążownika i gdy namierzyły cele, Cardones sięgnął do przycisku odpalającego antyrakiety. W pewnej chwili znieruchomiał i obejrzał się przez ramię na Honor.

— Jeszcze nie, panie Cardones — poleciła cicho. — Niech namiar ustali się na dobre. Proszę strzelać, gdy znajdą się pół miliona kilometrów od nas, wtedy trafi je pan, gdy już nie będą miały napędu.

— Aye, aye, ma’am.

Cardones wpisał jakieś polecenie na klawiaturze i zmusił się do bezczynnego czekania. Honor spojrzała na Webstera, który właśnie odsunął się z obrzydzeniem od swego stanowiska, i uniosła pytająco brwi.

— Zagłusza nas na wszystkich częstotliwościach — zameldował, widząc jej spojrzenie. — Jesteśmy zbyt daleko i na niewłaściwym kursie, żebym mógł trafić laserem w któregoś z satelitów komunikacyjnych na orbicie Medusy, a w żaden inny sposób nie możemy z nikim nawiązać łączności.

— Rozumiem, panie Webster.

Honor skoncentrowała uwagę na ekranie taktycznym pokazującym dwie rakiety lecące ku jej okrętowi i odliczała odległość. Dokładnie w chwili, gdy znalazły się o pół miliona kilometrów, Cardones odpalił antyrakiety, które pomknęły na ich spotkanie, błyskawicznie osiągając dziewięćdziesiąt tysięcy g. Impellery nadlatujących pocisków wypaliły się i oba stały się niezdolne do manewrowania. Antyrakiety poprawiły minimalne kursy i po chwili pociski Siriusa przestały istnieć w dwóch prawie równoczesnych eksplozjach. Antyrakiety były mniejsze i nie miały głowic bojowych — posiadały za to potężne impellery i generowane przez nie ekrany były ich główną bronią.

Na ekranie widać było nadlatującą następną parę rakiet, a kolejna została odpalona dosłownie na oczach Honor. Cardones uaktywnił działka laserowe, a ona zmusiła się do bezczynności, czyli odczytywania danych taktycznych, bowiem do momentu, w którym mogła odpowiedzieć ogniem, mając jakąś rozsądną szansę trafienia, pozostało jeszcze dziesięć minut. Dziobowe magazyny amunicyjne krążownika mieściły sześćdziesiąt rakiet i nie mogła marnować ich jak Sirius, licząc na przypadkowe trafienie.

Jedyne praktycznie, co jej pozostało, to kląć kwieciście i z uczuciem pod adresem Upiornej Hemphill — gdyby ta zasrana nowatorka nie wykastrowała uzbrojenia HMS Fearless, mogłaby teraz wykonać zwrot, odpalić pełną salwę burtową i wrócić do pościgu. Salwa złożona z siedmiu rakiet mogła nie zaszkodzić Sinusowi, ale przynajmniej dałaby jej pojęcie, jaką obroną antyrakietową dysponuje rajder. Nie miała jednak siedmiu wyrzutni na burcie, a nawet gdyby, i tak brakowało jej rakiet na takie eksperymenty, bo magazyny amunicyjne także wybebeszono.

Spojrzała na główny ekran taktyczny w momencie, gdy Cardones zniszczył kolejne dwie rakiety, a boje odciągnęły następną parę, emitując sygnaturę krążownika.





Johan Coglin prychnął, widząc, co się dzieje dwadzieścia pięć sekund świetlnych za nim. Szybkość, z jaką Fearless odpalił boje i uruchomił obronę antyrakietową, stanowiła dobitną odpowiedź na pytanie, czy Harrington podejrzewała, że Sirius jest uzbrojony, czy nie. I w dodatku tak aktywna, jak i elektroniczna obrona antyrakietowa jej okrętu były znacznie lepsze niż zakładał wywiad Ludowej Marynarki, nie będąc w stanie uzyskać konkretnych danych systemów będących na wyposażeniu okrętów Royal Manticoran Navy.

Obserwacja poczynań krążownika ujawniła coś jeszcze — wstrzymanie ognia do czasu, aż rakiety straciły możliwość manewrowania, świadczyło o tym, że ma do czynienia z opanowanym zawodowcem. Co potwierdzało jego wcześniejszą opinię: Harrington była niebezpieczną kobietą i należało o tym pamiętać. Kolejne dwie rakiety eksplodowały z dala od krążownika zwiedzione przez boje ECM. Uznał, że wystarczy już tej zabawy.

— Jamal, wyrzutnie dwudziesta i dwudziesta pierwsza ogień ciągły! — polecił.



Honor skrzywiła się mimowolnie, widząc, jak rajder przechodzi na ogień ciągły, wypluwając po dwie rakiety co piętnaście sekund. Sama ilość robiła wrażenie — w tym tempie Sirius w ciągu siedmiu minut odpali więcej pocisków niż mieściło się w dziobowych magazynach artyleryjskich krążownika. Lecące prawie że strumieniem rakiety raczej nie były wynikiem paniki — działania Coglina świadczyły jak dotąd o opanowaniu i profesjonalizmie; wiedział, co robi i co chce dzięki temu osiągnąć, skoro więc nakazał ogień ciągły, najwyraźniej miał dość amunicji, by ją w ten sposób marnować.

— Sternik, proszę rozpocząć uniki według wzorca Echo 7-1 — poleciła spokojnie.

— Aye, aye, ma’am. Echo 7-1 — odmeldował Killian. Wzorzec Echo 7-1 był najprostszym z uników, jakie przećwiczyła z Killianem, i polegał na wykonywaniu niesymetrycznych zygzaków w poziomie w nierównych odstępach czasu przy pozostawaniu na tym samym kursie. Za każdym razem zmieniało to położenie krążownika względem Siriusa ledwie o kilkadziesiąt kilometrów w stosunku do kursu, ale było praktycznie wszystkim, co można było robić w charakterze uniku. Aby ustawić się burtą do rajdera, Fearless musiałby poważnie zejść z kursu, przez co utraciłby zbyt wiele przewagi szybkości i zmarnował czas, którego nie miał. Manewr nie był też tak bezużyteczny, jak mogłoby się wydawać, ponieważ wielokrotnie powtarzane ćwiczenia obejmowały także McKeona i Cardonesa. Cardones zajął się aktywną obroną przeciwrakietową, a wiedząc, o jaki rząd wielkości okręt zmieni położenie, brał na to poprawkę z wyprzedzeniem, zaś McKeon przejął kontrolę nad bojami i żonglował nimi, zmieniając natężenie emisji i zasilania w tak obliczony sposób, by stworzyć wrażenie, że okręt wykonuje również uniki w płaszczyźnie pionowej. Istniała szansa, że oficer taktyczny Siriusa da się zwieść i będzie zmuszony pokryć ostrzałem większy fragment przestrzeni, czyli miejsca, w których mógł znaleźć się krążownik w wyniku trójwymiarowych uników, co automatycznie oznaczało zmarnowanie większej ilości rakiet, niż gdyby wiedział, że uniki wykonywane są jedynie w jednej płaszczyźnie.

A przynajmniej Honor miała taką nadzieję — co prawda rakiety dolatywały nadal pozbawione możliwości manewrowych, ale przerwy między salwami stały się zbyt krótkie, by Cardones mógł spokojnie poczekać i zniszczyć je na pewniaka. Musiał wcześniej odpalać przeciwrakiety, przez co miały one gorsze namiary celu i mniejsze przyspieszenie. Działka laserowe przystąpiły do akcji, gdy pierwsze pociski Siriusa przedarły się przez antyrakiety, i przestrzeń rozjarzyła się nagle znacznie bliżej przed dziobem. A jeśli się nie myliła co do rodzaju głowic, to musiały być powstrzymywane nie dalej niż dwadzieścia tysięcy kilometrów od kadłuba. Co wcale nie było taką dużą odległością.

Żadna nie dotarła bliżej niż sto tysięcy kilometrów… jeszcze.





— Zasięg dwadzieścia cztery sekundy świetlne, panie kapitanie — zameldował komandor porucznik Jamal. — Nasze rakiety dochodzą coraz bliżej, ale ich boje są znacznie lepsze niż wszystko, co dotąd widziałem, sir.

Coglin mruknął coś w odpowiedzi, nie unosząc nawet głowy znad swojego ekranu taktycznego. Jamal miał rację (choć wypowiedź ta pomyślana była jako klasyczny dupochron). HMS Fearless dysponował naprawdę dobrą obroną radioelektroniczną, znacznie lepszą niż zakładał wywiad, co niezwykle utrudniało zadanie Jamalowi. I powodowało niesamowite wręcz zużycie amunicji. Coglin doskonale zdawał sobie sprawę z ceny jednej rakiety, jak i z tego, że jakiś idiota w wyzłoconym mundurze będzie miał do niego kupę pretensji o zmarnowanie tych pieniędzy. Wiedział jednak także, że cała amunicja, jaką miał na pokładzie, i tak kosztowała ułamek tego co Sirius.





W końcu nastąpiło to, co musiało nastąpić — Cardones przepuścił jedną z rakiet. Doleciała na odległość dwudziestu dwóch tysięcy kilometrów i zniknęła w jaskrawym rozbłysku, a Honor przygryzła wargę — potwierdziły się jej obawy: Sirius używał głowic laserowych powodujących, że każda rakieta stanowiła odpowiednik kilkunastu impulsowych dział laserowych mogących wystrzelić tylko raz, ale za to równocześnie i w wielu kierunkach.

Krążownik i rakieta zbliżały się z prędkością łączną siedemdziesięciu siedmiu tysięcy kilometrów na sekundę, co nie dawało zbyt wiele czasu prostemu komputerowi sterującemu ogniem, jaki zdołano upchnąć w głowicy, zwłaszcza, że był solidnie ogłupiony przez ECM-y, ale jeden z promieni trafił w lewą boję i zniszczył ją. McKeon natychmiast odpalił drugą, ale Fearless miał ich wszystkich tylko pięć. Kiedy zostaną zniszczone, obrona radioelektroniczna krążownika straci ponad połowę skuteczności, a nie dotarł on jeszcze nawet w zasięg skutecznego ognia.




Kapitan Coglin uśmiechnął się z satysfakcją, gdy pierwsza rakieta dotarła na tyle blisko, by detonować, a nie zostać zniszczona. Nic co prawda nie wskazywało na to, by wyrządziła jakiekolwiek szkody, ale i na to przyjdzie czas.




— Odległość dwadzieścia trzy koma cztery sekundy świetlne — zameldował ochryple Cardones, po którym widać było zmęczenie ostatnich trzynastu minut, kiedy już był pod ostrzałem, a nie mógł jeszcze odpowiedzieć ogniem.

— Doskonale, Rafe — ucieszyła się Honor; co prawda stracili drugą boję, ale mieli i tak niezwykłe szczęście:

Fearless ani razu nie został trafiony, a miał wreszcie przeciwnika w zasięgu ognia. — Plan ogniowy Tango na moją komendę, poruczniku.

— Aye, aye, ma’am. Plan Tango. — Cardones wybrał odpowiedni kod na klawiaturze. — Załadowany i gotów do akcji, ma’am.

— W takim razie: ognia!

— Aye, aye, ma’am. Jest ognia!


— Jesteśmy pod ostrzałem — zameldował Jamal. Coglin zdusił przekleństwo — wystrzelił dotąd dziewięćdziesiąt rakiet, sześć przebiło się przez obronę krążownika i ani jedna nie trafiła dzięki niezwykłej skuteczności tych cholernych ECM-ów! Teraz Harrington zaczęła się odgryzać i pomimo przewagi ogniowej poczuł zaniepokojenie. Jedyną dobrą rzeczą było zmniejszenie odległości na tyle, że stało się sensownym użycie całego uzbrojenia pościgowego.

— Kurwa!

Aż podskoczył, słysząc przekleństwo Jamala, słynącego z opanowania i kultury języka. Mostek zatrząsł się, alarm uszkodzeniowy zawył, a Coglin rozejrzał się spanikowany. I natychmiast się uspokoił — laserowa głowica rozpruła na podobieństwo olbrzymich pazurów czwartą ładownię, ale była ona pusta i Sirius poza uszkodzeniem kadłuba i dehermetyzacją ładowni nie doznał żadnych szkód. Nie było też ofiar, ale nie zmieniało to faktu, że nie miało prawa się zdarzyć.

— No, Jamal? — warknął.

— Oszukali mnie, sir — przyznał zlany potem oficer, nie przestając wpisywać poleceń do komputera. — Wystrzelili dwie rakiety, przeciągając start pierwszej, dzięki czemu przerwa wyniosła mniej niż pół sekundy. Prowadząca zamiast głowicy bojowej miała jakiś nadajnik, nie wiem dokładnie jaki, sir, ale skutecznie ukrył tę półsekundową różnicę i nasze komputery były przekonane, że nadlatuje jedna rakieta. Zniszczyliśmy ją bez większego trudu, ale druga przedostała się przez lukę w obronie, bo nikt na nią nie zwrócił uwagi. To już się nie powtórzy, sir.

Zapewnieniu towarzyszyło przyciśnięcie ostatniego klawisza, co wprowadziło nową sekwencję ogniową do komputera artyleryjskiego.

— Lepiej, żeby tak było — warknął kwaśno Coglin. — Do domu jest niezły kawałek.

Spojrzał na ekran taktyczny i uśmiechnął się drapieżnie, pokazując zęby — skoro Harrington chciała niespodzianek, nic nie stało na przeszkodzie, by się takową zrewanżować.

— Wszystkie rufowe wyrzutnie ogień ciągły! — rozkazał spokojnie.




— Trafienie, ma’am! — Cardones nawet nie próbował ukryć zachwytu, a na ekranach wyraźnie widać było obłok krystalizującego błyskawicznie powietrza uciekający z burty trafionego frachtowca niczym krew z rannego zwierza.

Odpowiedział mu pomruk aprobaty dyżurnej wachty i milczenie Honor. W przeciwieństwie do pozostałych obserwowała bowiem uważnie odczyty innych czujników i zauważyła, że nie zaszły żadne zmiany w profilu energetycznym Siriusa, co znaczyło, że nie został poważniej uszkodzony. Dla krążownika takie trafienie oznaczałoby ciężkie uszkodzenia, ale Cardones w swojej, zupełnie zresztą zrozumiałej radości zapomniał, o ile większy jest rajder. Dlatego też mógł przyjąć poważniejsze ciosy, zachowując zdolność bojową i…

Ekran taktyczny zgasł na ułamek sekundy, zaskoczył ponownie i Honor wciągnęła ze świstem powietrze. Sirius nie strzelał już parami rakiet — strzelał salwy złożone z sześciu pocisków.




Obie jednostki pędziły przed siebie — Sirius stałym kursem, Fearless zwijając się w niewielkich unikach pod gradem rakiet. Honor poczuła strużkę potu na skroni i pospiesznie ją wytarła, mając nadzieję, że nikt tego nie zauważył. Do uników poziomych dodała płytkie S w pionie, co kosztowało okręt trochę przyspieszenia, ale jak dotąd chroniło przed trafieniem. Stracili kolejną boję, czyli została im już tylko jedna, a rajder zasypywał ich dosłownie gradem rakiet. Okręt liniowy strzelał ich więcej w salwie burtowej, ale nawet superdreadnaught nie miał tak pojemnych magazynów, by dłuższy czas utrzymywać podobne nasilenie ogniowe. Fearless był w stanie oddawać salwę na minutę, co znaczyło, że na każdą odpaloną rakietę Sirius odpowiadał dwunastoma i to skierowanymi prosto w nieosłonięty dziób.

Cardones miał zlepione potem włosy, a McKeon zacięty wyraz twarzy, z czego nawet nie zdawał sobie sprawy, ale jak dotąd obaj walczyli bezbłędnie, neutralizując niewiarygodną ilość pocisków i odpowiadając ogniem. Na dłuższą metę jednak nie mieli szans i wiedzieli o tym. Podobnie jak Honor i reszta załogi. Nawet jej jednakże na myśl nie przyszło, by przerwać pościg — musiała powstrzymać Siriusa i w jakiś sposób…

Okrętem targnęło nagle. Szarpnął się jak przestraszony wierzchowiec. Zawyły alarmy uszkodzeniowe, a bosmanmat Killian zameldował chrapliwie:

— Dziobowy pierścień napędu przestał działać, ma’am!




Dominica Santos, oficer odpowiedzialny za naprawę zniszczeń, przebywająca w pomieszczeniu zwanym kontrolą uszkodzeń poszarzała, czując szarpnięcie trafionego okrętu i słysząc wycie alarmów. Potępieńcze wycie ucichło dopiero, gdy porucznik Manning gwałtownym uderzeniem wcisnął wyłączający je przycisk.

— Dziobowa ładownia zdehermetyzowana, generator cumowniczy numer jeden zniszczony, ciężkie straty w załodze pierwszej maszynowni — warknął. — I, cholera, straciliśmy alfa dwa, ma’am!

— Kurwa! — Santos gorączkowo indagowała główny komputer pokładowy, aż na jej ekranie pojawił się plan okrętu: przedni pierścień napędu zaznaczony był czerwienią uszkodzenia. Przyglądała im się przez chwilę i wcisnęła klawisz interkomu.

— Mostek, kapitan, słucham? — odezwał się chłodny sopran w jej uchu.

— Skipper, tu Santos. Cały przedni pierścień napędu automatycznie się wyłączył. Straciliśmy węzły alfa dwa i trzy, uszkodzony jest alfa cztery.

— Możesz je naprawić? — w głosie Honor było słychać napięcie.

— Nie ma takiej szansy, ma’am — odparła zwięźle Santos, przesuwając palcem po ekranie, aż w końcu skinęła głową. — Pierścień poszedł na alfa dwa, od cztery w górę wygląda na nieuszkodzony. Mogę spróbować obejść zniszczone węzły, zakładając, że alfa cztery da się naprawić, ale to potrwa.

— Jak długo?

— W najlepszym razie piętnaście minut, ma’am.

— W takim razie zrób to najszybciej jak zdołasz.

— Dobra skipper! — Santos odblokowała uprząż antyurazową i poderwała się z fotela. — Allen, idę na dziób. Dopóki nie wrócę, ty tu rządzisz jako pełniący obowiązki oficera uszkodzeniowego.

— A co z pierwszą maszynownią? Jest zdehermetyzowana przez dużą dziurę w ścianie i straciliśmy dwie trzecie dyżurnej wachty!

— Cholera! — Pochyliła się nad ekranem, sprawdzając meldunek, i twarz jej stężała; nie dość, że większość jej ludzi nie żyła, to na dodatek skakała temperatura reaktora.

Po serii gorączkowych poleceń, od których prawie rozgrzała się klawiatura, odetchnęła z ulgą.

— Pole trzyma, temperatura też — oznajmiła. — Na wszelki wypadek wyłącz reaktor z obwodu. Drugi wystarczy do zasilania całego okrętu. I uważaj na temperaturę: jak tylko zacznie szybciej rosnąć, zawiadom mnie natychmiast.

— Tak jest, ma’am! — Manning pochylił się nad klawiaturą.

A Santos ruszyła biegiem ku drzwiom.



* * *


— Bezpośrednie trafienie, sir! — ogłosił z dumą komandor porucznik Jamal.

Coglin w pełni rozumiał i podzielał jego uczucia — był najwyższy, cholera, czas ku temu, bo strzelali już do krążownika ponad siedemnaście minut.

— Fearless traci przyspieszenie, sir — dodał radośnie Jamal. — Musieliśmy zniszczyć dziobowy pierścień!

— Doskonale, Jamal! Teraz to powtórz — polecił Coglin.

— Aye, aye, sir!



* * *


Honor poczuła w ustach krew sączącą się z przygryzionej wargi, ale pomogło jej to utrzymać spokojny wyraz twarzy. Fearless właśnie stracił połowę napędu, co samo w sobie było złe, ale strata dwóch węzłów alfa była wręcz katastrofalna. Pomimo bowiem zmniejszenia przyspieszenia nadal doganiał Siriusa, tyle że wolniej, gdyż miał szybkość o prawie tysiąc pięćset kilometrów na sekundę większą od rajdera. Sirius natomiast obecnie dysponował przyspieszeniem większym o prawie półtora kilometra na sekundę kwadratową. Jeśli Santos nie naprawi dziobowego pierścienia, odległość między jednostkami zacznie ponownie rosnąć za mniej niż siedemnaście minut. I to akurat było najmniejszym zmartwieniem, podobnie jak to, że rakiety docierały w pobliże krążownika w coraz krótszych odstępach czasu.

Problem podstawowy polegał na tym, że bez węzłów alfa Fearless nie mógł zrekonfigurować napędu w żagle i wejść w nadprzestrzeń. Jeśli Sirius dotrze do fali Tellermana, będzie leciał dziesięć razy szybciej, a krążownik nie będzie w stanie w ogóle go ścigać.

Miała czterdzieści trzy minuty, by zniszczyć statek-pułapkę, albo wszystkie dotychczasowe wysiłki pójdą na mamę.



ROZDZIAŁ XXXI

Chirurg porucznik Montoya nawet nie podniósł głowy, słysząc odgłos otwieranych drzwi. Trzech bladych marynarzy wniosło do izby chorych czwartego, kolejną osobę, która przeżyła w pierwszej maszynowni. Starali się robić to delikatnie i oszczędzać jęczącej postaci wstrząsów, ale nagły ruch okrętu wywołany drugim trafieniem cisnął ich na ścianę już w izbie chorych. Niesiona zawyła przeraźliwie, gdy jej strzaskana noga uderzyła o ścianę.

Słysząc niespodziewany hałas, Montoya uniósł głowę. Twarz miał pozbawioną jakiegokolwiek wyrazu, podobnie jak oczy. Horror, którego był uczestnikiem od chwili zjawienia się pierwszego rannego, wymuszał takie podejście — inaczej można było popaść w obłęd. Wycie zmieniło się w jęk i przestał się chwilowo interesować ranną, uznając, że nic na razie nie zagraża jej życiu. Ponownie zsunął z czoła powiększającą przysłonę i zajął się zmasakrowanym wrakiem człowieka, który jeszcze nie tak dawno był technikiem maszynowym.

Zalatany pomocnik — jedyny, który nie operował — podbiegł do nowo przyniesionej, sprawdzając rany, a Montoya zdwoił wysiłki, by uratować gasnące na stole operacyjnym ludzkie życie.

Nie udało mu się.

Cichy, ale przenikliwy pisk monitorów świadczył o klęsce, więc cofnął się, zdejmując czerwone od krwi rękawiczki. Na stół położono kolejną ofiarę — kobietę, która straciła już jedną rękę i właśnie traciła drugą. Poruszając się jak automat, Montoya założył świeże rękawiczki i ponownie pochylił się nad stołem otoczonym polem sterylizacyjnym. Z cichym sykiem drzwi za jego plecami otworzyły się kolejny raz.



* * *


— Nie tam, tylko tu, do cholery! — warknęła Dominica Santos. — Ruszcie dupy i włóżcie w to trochę wysiłku.

Wokół niej pełno było wielkich, błękitno-białych iskier, bezgłośnych w próżni wypełniającej przedział napędowy. Słysząc wściekły głos komandor, bosman Mac Bride złapała sprawcę zamieszania za kołnierz próżniowego skafandra i zaciągnęła na właściwe miejsce.

— Przestań się opierdalać, Porter, i bierz się do roboty! — warknęła, stając obok.

Nie było miejsca ani czasu na zabawę z narzędziami, toteż oboje złapali za plujący iskrami i na wpół stopiony kabel, czemu towarzyszyły jasne, sięgające ramion wyładowania. Na szczęście skafandry były izolowane. Z pomrukiem wyraźnie słyszalnym przez komunikatory skafandrów szarpnęli i kabel oderwał się z jednej strony od zamocowań w ścianie. Santos, nie czekając, aż iskrzenie ustanie do reszty, skoczyła ku niemu z przecinarką laserową w dłoni. Stojąc po kostki w przepalonych płytkach i kawałkach ścian rozbitych wybuchem i innym elektronicznym śmieciu, będącym efektem trafienia jak i gorączkowych wysiłków drużyny awaryjnej, odcięła drugi koniec uszkodzonej linii przesyłowej.

Mac Bride i Porter zatoczyli się na przeciwległą ścianę, nadal ciągnąc kabel, który przestał już stawiać opór, a Santos dała znak czekającym z tyłu marynarzom:

— Dawajcie nowy kabel i zamocujcie go do śluzy. Z życiem, ludzie, z życiem!



* * *


Johan Coglin skrzywił się boleśnie, gdy następna rakieta wystrzelona z HMS Fearless przebiła się przez obronę Jamala, detonowała i śmiertelnie groźne laserowe ostrza pomknęły ku Siriusowi. Jedno trafiło frachtowiec, przenikając przez siłowe pole elektromagnetyczne jak przez papier, i kolejna porcja atmosfery wyleciała z rozprutej burty rajdera.

— Ciężkie straty w rufowej maszynowni — krzyknął ktoś. — Straciliśmy rufową kontrolę uszkodzeń, sir!

Coglin zaklął, wpatrując się w ekran taktyczny i zastanawiając, co, do ciężkiej cholery, utrzymuje przy życiu ten zasrany krążownik?! Trafił go na pewno dwa razy, być może trzy, a to cholerstwo nadal ciągnęło mu się za rufą, pozostawiając za sobą smugę powietrza wyciekającego z kadłuba, i mimo że było wolniejsze i słabiej uzbrojone, ciągle się odgryzało. A co gorsze, trafiało. Salwy HMS Fearless były nieporównywalnie słabsze, a mimo to ilość trafień po obu stronach była prawie równa. Częściowo spowodowane to było przykrą niespodzianką — rakiety używane przez Królewską Marynarkę były niewiarygodnie trudnym celem do zniszczenia i prawie niemożliwym do zdezorientowania — miały znacznie lepszą elektronikę, niż sądził. Dokładnie tak jak ECM-y. Świadomość tego faktu nie poprawiała zresztą w niczym jego humoru: zniszczenia i straty w ludziach już były większe, niż się spodziewał.

Odwrócił się do Jamala i otworzył usta… i zamarł, widząc, jak kolejna głowica detonuje o mniej niż tysiąc kilometrów od kadłuba krążownika.



* * *


Wszechświat oszalał. Wiązki koherentnego światła i radiacji z impulsowej głowicy laserowej (jak wszystkie wysyłające promienie Roentgena) weszły głęboko w lekko opancerzony kadłub, dehermetyzując przedziały, zabijając załogę i rozwalając grodzie. A zaraz potem — ułamek sekundy, dokładnie rzecz biorąc — lekki krążownik zderzył się z falą uderzeniową powstałą w wyniku detonacji samej głowicy. Nastąpiła ona poniżej linii, po której leciał; gdyby stało się to prosto przed dziobem, okręt uległby całkowitemu zniszczeniu. Zgęstka plazmy przemknęła poniżej kadłuba, ale fala uderzeniowa i promieniowanie targnęły jednostką potężnie. Do przeładowania pól siłowych brakowało niewiele, ale wytrzymały, chroniąc załogę przed olbrzymią dawką promieniowania; na wstrząs fizyczny jednak nie miały żadnego wpływu.

Dominica Santos krzyknęła, gdy pokład uciekł jej spod nóg, i nie była wcale jedyna — słuchawki wypełniły krzyki zaskoczonych i wycia rannych, gdy cała jej drużyna awaryjna została rozrzucona po przedziale niczym szmaciane lalki. Wpadła w regał pełen na wpół stopionych bezpieczników, rozwaliła go, i w eksplozji szczątków, machając dziko ramionami, odbiła się od ściany, mając w uszach przeraźliwy, charkoczący krzyk. Złapała się jakiejś częściowo odciętej klapy technicznej i zatrzymała z gwałtownym szarpnięciem. I omal nie zwymiotowała, widząc Portera próbującego wyciągnąć sobie z brzucha fragment grodzi, na którą został rzucony plecami. Fragment przypominał włócznię — przebił skafander i ciało, a z rany buchała krew i wnętrzności, natychmiast zamarzając. Przeraźliwe wycie po długich jak wieczność sekundach zmieniło się w charkot i umilkło wreszcie. Ciało zwiotczało i zawisło na grodzi z hełmem pełnym krwi, która w ostatnich chwilach agonii rzuciła się Porterowi ustami i nosem. Santos wpatrywała się w nie zszokowana, walcząc gorączkowo z własnym żołądkiem, który czuła w gardle, niezdolna oderwać wzroku.

— Dalej, do roboty! — rozległ się ostry niczym trzaśniecie bicza głos Mac Bride. — Nie ma się co gapić! Ruszać dupy i to już!

Dominica Santos przestała się wpatrywać w upiornego nieboszczyka i powlokła się do wybebeszonych obwodów napędowych.



* * *


Honor złapała się kurczowo fotela, rzucana na wszystkie strony mimo antyurazowej uprzęży. Okręt miotał się dziko, coraz to nowe alarmy ożywały, dołączając do ogłuszającego wycia; chwilę potrwało, nim okręt przestał dygotać, a jej wróciła ostrość widzenia i zdolność myślenia. Zmusiła się, by spojrzeć na ekran z planem krążownika — co najmniej dwadzieścia przedziałów straciło hermetyczność, a porucznik Webster właśnie kończył walić pięściami w konsoletę.

— Bezpośrednie trafienie w sekcję łączności, ma’am — zameldował zrozpaczony i odwrócił się; twarz miał bladą, a z oczu płynęły mu łzy. — Jezu, połowa moich ludzi nie żyje!

— Rozumiem, poruczniku — zaskoczyło ją brzmienie własnego głosu: zbyt spokojnego i obojętnego.

Świadomie skazywała na śmierć swój okręt i swoją załogę i wiedziała, że nie może, że nie potrafi przerwać tej walki i uciec. Chciała coś powiedzieć — coś, co uświadomiłoby Websterowi, że podziela jego ból i żal, ale zabrakło jej słów i odwróciła się ku Cardonesowi, który właśnie naciskał klawisz ogniowy.

Przed dziób wystrzeliła rakieta. Jedna. I rozległ się kolejny dźwięk alarmu, tym głośniejszy, że resztę uciszono. Cardones podskoczył, wcisnął klawisz autokontroli systemu i zamarł. Powoli odwrócił się ku Honor i zameldował:

— Wyrzutnia numer jeden nie działa, ma’am. Została nam tylko wyrzutnia numer dwa. Honor wcisnęła klawisz intercomu.

— Kontrola uszkodzeń, tu kapitan. Co z wyrzutnią numer jeden?

— Przepraszam, ma’am — głos porucznika Manninga był niewyraźny i jakby nieobecny. — Mam dwóch zabitych, a meldunki o uszkodzeniach dochodzą z całego okrętu…

Nagle zamilkł, zebrał się w sobie i spytał w miarę normalnym głosem:

— Przepraszam, o co pani pytała, ma’am?

— Wyrzutnia numer jeden? Co z nią?

— Nie istnieje, ma’am. Zamiast niej mamy czterometrową dziurę po prawej stronie dziobu. Cały przedział zniknął razem z załogą.

— Rozumiem. — Honor przerwała połączenie i poinformowała Cardonesa: — Już nie ma wyrzutni numer jeden, Rafe. Kontynuuj ostrzał z wyrzutni numer dwa.



* * *


— Ostatnie trafienie musiało mu solidnie zaszkodzić, sir — ocenił Jamal.

Coglin w odpowiedzi uśmiechnął się z tryumfem. Odległość spadła poniżej sześciu milionów kilometrów i na ekranach wyraźnie było widać skrystalizowaną atmosferę i rozdrobnione na pył cząstki kadłuba wydobywające się z dziobu krążownika. Co ważniejsze — ogień prowadziła już tylko jedna dziobowa wyrzutnia i jeśli…

Siriusem wstrząsnęło kolejne bliskie trafienie — rakieta eksplodowała przed dziobem i klaksony alarmów zniszczeniowych ożyły, a na ekranie z planem okrętu zapaliły się czerwone punkty.

— Laser numer cztery zniszczony, sir! — zameldował ktoś z obsady mostka. — Zapasowe sensory kierowania ogniem także, sir. Główne są nienaruszone…

Coglin zaklął, aż się echo od ścian odbiło, i warknął:

— Jamal, wykończ wreszcie tego skurwiela!



* * *


Dominica Santos gestem kazała odsunąć się bosman Mac Bride i umieściła ostatni bezpiecznik w gnieździe. Na tablicy kontrolnej zapłonęły zielone światełka pełnej gotowości. Przełączyła się na częstotliwość kontroli awaryjnej i powiedziała:

— Zrobione, Al!

— Rozumiem, ma’am. Rozpoczynam test obro…

— Pieprzyć test! — warknęła Santos. — Nie mamy czasu na pierdoły. Powiedz szefowej, że działa, i dawaj energię do dziobowego pierścienia. I to już!



* * *


Oczy Honor rozbłysły niczym czarna stal, gdy Fearless skoczył nagle do przodu ze zwykłym przyspieszeniem. Wyczuła determinację okrętu dorównującą jej własnej, a na ekranie zaczęły migać cyfry zlewające się w litanię, gdy Killian podawał je głośno:

— Pięćset… pięćset trzy… pięćset sześć… pięćset osiem g, ma’am. Trzyma pięćset osiem.

— Doskonale! Proszę wykonać Delta 96, panie Killian.

— Aye, aye, ma’am. Delta 96.



* * *


— Wraca mu przyspieszenie, panie kapitanie — w głosie Jamala słychać było wyraźne napięcie. — Choć nie… definitywnie nie do stanu pierwotnego, sir.

— Ile wyciąga krążownik?

— Około pięćset osiem g, sir… Równe pięćset na pewno. I zaczyna robić normalne uniki.

— Kurwa! — Coglin rąbnął pięścią w poręcz fotela i z trudem powstrzymał się, by tego nie powtórzyć, przyglądając się wściekle kropce na ekranie zwijającej się w unikach: co do cholery trzeba zrobić, by zatrzymać ten okręt?!



* * *


Komandor porucznik Santos wracała biegiem do kontroli uszkodzeń. Nie wiedziała, co jeszcze zostało zniszczone w czasie, gdy była na dziobie, ale na pewno szkody były poważne i…

Kolejny gwałtowny wstrząs rzucił ją na podłogę i pchnął tak, że pojechała korytarzem na brzuchu…



* * *


Głowica eksplodowała tysiąc pięćset kilometrów od kadłuba, wysyłając dwadzieścia pięć promieni laserowych w różnych kierunkach. Dwa z nich trafiły w HMS Fearless.

Pierwszy trafił w śródokręcie, przebijając pół tuzina przedziałów. Dziewiętnaście osób zginęło natychmiast w dziobowej sekcji podtrzymywania życia, dziobowej mesie załogi i przy dwóch lewoburtowych wyrzutniach torped energetycznych, które zmienione zostały w poskręcane wraki. Następnie wiązka prawie trafiła w centralę kierowania ogniem i dotarła do mostka, prując resztką energii pancerne ściany.

Słysząc syk uchodzącego w przestrzeń powietrza, Honor wciągnęła na głowę hełm skafandra i uszczelniła odruchowo połączenie. Nie wszyscy będący na mostku mieli tyle szczęścia albo taki refleks. Porucznik Panowski nawet nie krzyknął — promień, poza wyrwaniem solidnej dziury w opancerzonej ścianie, zmienił fragment jednej z grodzi w odłamki, jeden z nich, przypominający siekierę, odciął mu głowę i utkwił w konsolecie, zmieniając ją w plujący iskrami i dymem wrak. Dwóch marynarzy zginęło równie szybko, a starszego mata Brauna eksplozja wyrzuciła z fotela, bo nie miał zapiętej uprzęży antyurazowej. Przeleciał przez cały mostek, grzmotnął o przeciwległą ścianę i osunął się na podłogę bez przytomności. Zginął uduszony własną krwią w prawie nie istniejącej już atmosferze, nim ktokolwiek zdążył doń dobiec i zahermetyzować mu kask. Skafander Mercedes Brigham był mokry od krwi Panowskiego, z którego szyi po odcięciu głowy krótko lecz gwałtownie wytrysnęły dwie fontanny krwi. Ponieważ kiedy zginął, akurat z nim rozmawiała, także miała twarz zalaną jego krwią, nim zdążyła nałożyć hełm. Nie mogła nawet jej wytrzeć, ale zapanowała nad wstrząsem, przełączając swoją konsolę na funkcje zniszczonej konsolety astrogatora.

Dym rzedniał, bo przy braku atmosfery ogień nie mógł się palić. Honor rozejrzała się po pobojowisku, pierwszy raz mając okazję przyjrzeć się tym, którzy przeżyli. Webster trzymał się za pierś, siedząc w dziwacznej pozycji, pochylony do przodu pod nienaturalnym kątem. Był blady jak trup, a z nosa wydobywały mu się krwawe bąbelki.

— Drużyna awaryjna na mostek! — poleciła, zmuszając się do odwrócenia wzroku od rannego oficera łącznościowego. — Sanitariusz na mostek!



* * *


Druga wiązka spolaryzowanej energii trafiła bliżej dziobu i porucznik Allen Manning przyjrzał się przerażony awaryjnemu światełku, które nagle zaczęło migotać na planie okrętu. Ocknął się po sekundzie, rozpiął uprząż i rzucił się do sąsiedniego fotela. Zepchnął z niego trupa, który jeszcze całkiem niedawno był żywym przyjacielem, i dopadł pulpitu awaryjnego, wypisując pospiesznie serię komend.

Nic się nie wydarzyło.

Światełko nadal błyskało, a po chwili dołączył do niego przeraźliwy sygnał alarmu. Manning wpisał kolejną sekwencję, potem następną. Jedynym efektem było coraz jaśniejsze migotanie alarmu.

— Komandor Santos! — jęknął do interkomu. — Tu Manning! Niech się pani odezwie! Błagam!

— Co… co… co się stało, Allan? — głos był niezbyt pewny, ale Manning i tak omal się nie rozpłakał, słysząc go.

— Reaktor numer jeden, ma’am! Nie mogę go wyłączyć, a pole magnetyczne przestało być stabilne i ma coraz silniejszą fluktuację. Coś musiało przeciąć linię i nie da się go zdalnie wyłączyć.

— Jezus, Maria! — głos Santos był zupełnie przytomny i przestraszony. — Już tam idę. Zbieraj się i dołącz do mnie w maszynowni!

— Nie mogę zostawić cen…

— Pieprzyć to, Allen! Niech Stevens cię zastąpi!

— Nie może, ma’am! — Manning z trudem się opanował. — Stevens nie żyje, Rierson nie może opuścić drugiej maszynowni, a ja jestem sam. Nie ma mnie kto zastąpić!!

— To powiadom skippera, żeby ci, kurwa, kogoś przysłał! — warknęła rozeźlona Santos. — Bo cię tu potrzebuję, kurwa, zaraz!

— Tak jest, ma’am!



* * *


Honor pobladła, słysząc rozpaczliwą relację Manninga. Fearless mógł bez trudu latać i walczyć, mając tylko jeden reaktor. Dwa były zainstalowane wyłącznie ze względów bezpieczeństwa. Dlatego zresztą znajdowały się w przeciwnych końcach kadłuba. Problemem było co innego — jeśli siłowe pole magnetyczne przestanie działać…

— Rozumiem, poruczniku Manning — przerwała mu. — Proszę iść do komandor Santos. Wyślę kogoś do kontroli awaryjnej na pana miejsce.

Manning nie tracił czasu na potwierdzenia — wyłączył się. A Honor rozejrzała się po mostku, zastanawiając się, kogo może posłać. Miała tylko jedną taką osobę.

— Panie McKeon! — powiedziała głośno z lodowatym spokojem.

— Słucham, ma’am? — spytał, lecz po oczach było widać, że wie, o co chodzi.

— Jest pan jedyną osobą mającą odpowiednie doświadczenie, by koordynować działania drużyn awaryjnych. Proszę przełączyć ECM-y na mój fotel i udać się niezwłocznie do kontroli uszkodzeń.

Widać było, że ma ochotę zaprotestować, ale nie zrobił tego.

— Aye, aye, ma’am. — Wbił stosowne polecenie w klawiaturę, odpiął uprząż i pobiegł do windy.

Honor sprawdziła ostatnie dwa ECM-y, jakie ocalały — programy McKeona wydawały się działać bez zarzutu. Postanowiła wprowadzić drobne modyfikacje, ale nim zdążyła się tym zająć, odezwał się Cardones, nie odwracając zresztą od konsoli.

— Mam ostatnie dwanaście rakiet w magazynie wyrzutni numer dwa, ma’am. I żadna nie ma laserowej głowicy.

— Co z magazynem wyrzutni numer jeden?

— Dwadzieścia trzy rakiety, w tym jedenaście laserowych, ale rura przesyłowa jest uszkodzona, ma’am.

— Więc strzelaj wodorówkami — poleciła i przełączyła się na częstotliwość drużyn awaryjnych. — Kapitan do bosmana. Gdzie jesteś, Mac Bride?

— Właśnie skończyliśmy łatać kadłub przy wrędze czterdziestej, ma’am — zameldowała natychmiast zapytana.

— W takim razie proszę zabrać grupę i iść na dziób. Musicie przetransportować rakiety z głowicami laserowymi z magazynu amunicyjnego wyrzutni numer jeden do magazynu numer dwa.

— Aye, aye, ma’am. Zaraz się tym zajmiemy.

— Dziękuję, bosmanie. — Honor przerwała połączenie.



* * *


Bosman Mac Bride nawet nie protestowała, słysząc rozkaz. Zadanie zdawało się niewykonalne, ale nie było ani pierwszym, ani ostatnim tego typu w ciągu ostatnich godzin. Była zawodowym podoficerem i doskonale zdawała sobie sprawę, że przeżycie nie wchodziło już w grę. Zaskoczyło ją tylko, jak nieobecnie uprzejmy był głos Harrington pomimo stresu, jaki musiała odczuwać.

Odetchnęła głęboko, rozejrzała się po otaczających ją twarzach i wypluła z siebie serię rozkazów:

— Słyszeliście, więc nie ma czego tłumaczyć. Harkness, Lowell: znajdźcie mi z dziesięć kołnierzy antygrawitacyjnych Mark IX. Yountz, zorganizuj liny, szpulę drutu numer dwa i nożyce. Jeffies i Mathison na dziób i sprawdzić generator ściągający w korytarzu dziewiętnastym. Chcę wiedzieć, czy…

Zmuszając podkomendnych do działania, zapomniała na moment, że na zewnątrz toczy się walka, a do uszkodzonego krążownika dolatuje właśnie kolejna salwa rakiet.



* * *


Johan Coglin przyjrzał się ekranom z czystym niedowierzaniem. Przez prawie pół godziny zasypywał lekki krążownik lawiną rakiet, trafił go z pół tuzina razy, a ten nadal leciał za nim, i to nadrabiając straty wynikłe po uszkodzeniu przedniego pierścienia napędu. Dlaczego, do cholery, Harrington nie zostawiła go w spokoju?! Przecież jedyne, czego chciał, to wydostać się z systemu i powstrzymać grupę uderzeniową!

Kolejna rakieta eksplodowała w pobliżu i Coglinem lekko wstrząsnęło na widok większego niż dotąd wybuchu przed dziobem — krążownikowi musiały skończyć się głowice laserowe do pościgówek i strzelał nuklearnymi. Głowica miała moc jednej megatony i choć musiała dotrzeć znacznie bliżej celu, by wyrządzić szkody, przez co łatwiej ją było zniszczyć działkom laserowym, jeśli dotarła na miejsce, eksplozja czyniła prawdziwe spustoszenie.

Zirytowany otarł pot z czoła — miał nieporównywalnie potężniejszy okręt, zrobił z krążownika wrak, a Harrington jakimś cudem utrzymywała ten wrak nie dość, że na chodzie, to jeszcze zdolny do prowadzenia ognia. Miał ochotę zawrócić i wykończyć ją, ale powstrzymały go stare i niestety sprawdzone argumenty przeciwko starciu na małą odległość. Tylko czy aby na pewno?

Potarł w zamyśleniu podbródek — krążownik nadal siedział mu na ogonie, ale strzelał tylko z jednej wyrzutni i to standardowymi głowicami, co znaczyło, że kończy mu się amunicja w dziobowych magazynach. Niezrozumiałe było, dlaczego nie robił większych zwrotów i nie strzelał pełnymi salwami burtowymi — jednostki klasy Courageous miały po siedem wyrzutni na każdej burcie, a Fearless poruszał się z prędkością o tysiąc sto kilometrów większą niż Sirius. Powinien ostrzej zygzakować, strzelając za każdym razem, gdy był zwrócony burtą do jego rufy, i wtedy Fearless odpalałby więcej rakiet! Jedynym logicznym wytłumaczeniem było to, że uszkodzenia krążownika są poważniejsze, niż sądził. Być może zniszczenia objęły znaczną część uzbrojenia burtowego lub centrum kierowania ogniem. Było to możliwe i tłumaczyło, dlaczego Fearless leciał prosto za nim, nie robiąc tego, co powinien, i zataczał się jak pijany bokser, nie mając jak się zrewanżować. Jeżeli tak było rzeczywiście, mógł…

Sirius uniósł się nagle, prawie stając dęba, niczym starożytny żaglowiec wpadający na skały.



* * *


— Jest! — wrzasnął radośnie Cardones. Honor z równą, choć cichszą radością obserwowała nagłą eksplozję tuż obok prawoburtowej ćwiartki rufowej Siriusa.



* * *


— Ciężkie uszkodzenia na rufie, sir. Czternastu zabitych przy wyrzutni dwudziestej piątej. Brak kontaktu z wyrzutniami dwadzieścia cztery i dwadzieścia sześć. Straciliśmy węzeł beta dwa, przyspieszenie spada — wyrecytował blady komandor porucznik Jamal nienaturalnie opanowanym głosem.

Coglin wpatrywał się w niego, nie wierząc własnym uszom: jedno trafienie wyłączyło z walki połowę jego rufowych pościgówek?! Harrington nie była cudotwórcą — była pierdolonym demonem!



* * *


Obie jednostki ciągle pędziły do przodu, niszcząc się wzajemnie termonuklearnym ogniem, zostawiając za sobą szczątki i tracąc atmosferę, która ciągnęła się za nimi w skrystalizowanej formie niczym krew za rannymi drapieżnikami. Rajder rozpoczął gwałtowne uniki, ale krążownik nadal uparcie trzymał się blisko niego. Sirius mógł strzelać tylko z trzech rufowych wyrzutni, a odległość między okrętami coraz szybciej malała.



* * *


Porucznik Montoya wyprostował się, starając nie słyszeć jęków i zawodzeń rannych. Sanitariusz kończył rozcinać skafander porucznika Webstera, a Montoya robił, co mógł, by nie widzieć, ilu ludzi z poważnymi obrażeniami czeka na jego pomoc. Drzwi izby chorych zablokowano w pozycji otwartej, a popaleni i połamani leżeli na łóżkach, podłodze i korytarzu. I ciągle ich przybywało — dla większości nie było już nawet przezroczystych namiotów awaryjnego podtrzymania środowiska. O tym, co by się stało, gdyby przedział stracił hermetyczność, Montoya wolał nie myśleć. Sanitariusz skończył rozbierać Webstera i przejechał mu po piersi sterylizatorem-depilatorem, po czym spojrzał na monitor diagnostyczny i poinformował Montoyę:

— Nie jest dobrze, sir. Ma co najmniej dwa żebra w lewym płucu, które jest na pewno pęknięte. Może też mieć odłamek żebra w sercu.

Montoya pokiwał ponuro głową i sięgnął po skalpel.



* * *


— Dobra… i raaaz!

Sally Mac Bride dała dobry przykład, ciągnąc wraz z innymi w rytm własnych rozkazów, i siedemdziesięciotonowa rakieta zaczęła się przesuwać wzdłuż korytarza. Normalnie używane do takiego transportu szyny były nie do użytku, ponieważ w suficie, na którym były przymocowane, ziały dziury. Dlatego ubrani w skafandry próżniowe członkowie drużyny awaryjnej przenosili, a raczej przepychali dziesięciometrowy pocisk ręcznie do magazynu wyrzutni numer dwa. Obroże antygrawitacyjne zredukowały wagę rakiety do zera, ale na masę i bezwładność nie miały żadnego wpływu.

Mac Bride zaparła się stopami o pokład, ciągnąc za linę, by zmusić rakietę do rozpoczęcia skrętu, Harkness zaś naparł na nią z drugiej strony i powoli czubek pocisku zaczął kierować się we właściwym kierunku.

Kolejne trafienie, tym razem w pokład hangarowy, wstrząsnęło okrętem i rakieta wymknęła się im niczym żywe stworzenie. Mac Bride desperacko uskoczyła przed nią i prawie jej się udało. Siedemdziesięciotonowa masa wgniotła ją w burtę, miażdżąc prawe udo i biodro niczym potężny młot kowalski, i znieruchomiała, przyszpilając ranną do ściany. Słysząc pełen bólu krzyk Mac Bride, Harkness potężnym susem znalazł się przy niej. Stanął na głowicy, wsparł się ramionami o burtę, a obcasami o wystającą z kadłuba rakiety klapę panelu technicznego i pchnął z całych sił. Pomruk, jaki temu wysiłkowi towarzyszył, przebił się nawet przez krzyk Mac Bride. Żyły wystąpiły mu na skroniach, ale gwałtownym wyrzutem ciała zdołał odepchnąć unoszącą się w przestrzeni rakietę od rannej i bosman zwaliła się na podłogę niczym złamana, jęcząca lalka. Cała ekipa rzuciła się ku rannej, ale Harkness przegonił ich serią celnych kopniaków i wiązanek.

— Wracać do tych pierdolonych lin! — zakończył. — I zabrać mi wreszcie stąd to gówno!

Podkomendni wykonali rozkaz i po paru sekundach.

Harkness został sam z ranną Mac Bride. Przyklęknął — przez przezroczystą osłonę hełmu widać było jej szarą twarz i zęby zaciśnięte tak mocno, że kości policzkowe wystawały niczym u surrealistycznej rzeźby. Nie krzyczała jednak, a oczy miała szeroko otwarte.

Nadusił panel medyczny jej skafandra, aplikując znieczulenie, i widać było, jak się wzdrygnęła, czując ulgę. Przestała tak zaciskać zęby i dopiero wtedy z przegryzionej wargi popłynęła krew.

Harkness poklepał ją niezgrabnie po ramieniu i przełączył się na ogólną sieć okrętu.

— Sanitariusz do wyrzutni numer dwa! — warknął. I mrugając gwałtownie, by powstrzymać łzy, wstał i zabrał się za dalszą walkę z oporną rakietą.



* * *


Dominica Santos zatrzymała się tuż przy wejściu do przedziału reaktora w dziobowej maszynowni i rozejrzała rozszerzonymi ze zdumienia oczyma. Powód, dla którego Manning nie był w stanie zdalnie wyłączyć reaktora, był oczywisty — ponad metrowej średnicy dziura o poszarpanych brzegach ziała w przeciwległej ścianie. Wszystko co w niej było, łącznie z wręgą, zostało przecięte jakby olbrzymią piłą łańcuchową. Z załogi żyła tylko jedna osoba i do tego została przyciśnięta wygiętym dźwigarem do podłogi. O tym, że żyła, świadczyły słabe ruchy rąk i przesunięcie hełmu w stronę Santos.

— Gdzie jesteś ranna, Earnhardt? — spytała Santos, podchodząc do pulpitu zapasowego sterowania.

— Nie jestem ranna, do diabła! — warknęła bardziej rozzłoszczona niż przestraszona Earnhardt. — Tylko nie mogę się wydostać spod tego złomu!

— Poczekaj chwilę, zobaczę, co się da zrobić — obiecała Santos, koncentrując się na wpisaniu odpowiednich poleceń komputerowi. — Na razie mam ważniejsze problemy.

— Wiem, cholera — mruknęła Earnhardt. — Wiem. Na ekranie komputera wyświetliły się czerwone dane o awarii. Santos zaklęła pod nosem. To, co zniszczyło główne systemy, musiało posłać niezłe przepięcie przez zapasowe — połowa danych była uszkodzona, a część plików w ogóle zniknęła. Poczuła, że ktoś stanął obok, i odwróciła głowę. Manning wpatrywał się w ekran z oszołomieniem.

— Jezu! — jęknął. — I co my teraz zrobimy?! Zamiast odpowiedzi przycisnęła jeden z przełączników. Nic się nie zmieniło. Spojrzała ze strachem na reaktor i wydało jej się, że czuje pulsowanie osłony siłowej, choć wiedziała, że to tylko złudzenie.

— Straciliśmy większość oprogramowania pola — wyjaśniła, odpinając zatrzaski mocujące panele techniczne. — Nie wiem, jakim cudem ono jeszcze istnieje. Straciliśmy także całe oprogramowanie dotyczące zasilania wodorem. On cały czas pracuje pełną mocą!

Manning przytaknął bez słowa, pomagając jej zdjąć kolejną płytę.

— Jeśli ilość plazmy przekroczy poziom krytyczny w niestabilnym polu… — Santos nie musiała kończyć, tym bardziej że padła na brzuch, by zajrzeć we wnętrzności pulpitu. — Mamy może pięć minut, zanim to wszystko wybuchnie w cholerę, a nie odważę się grzebać w tych warunkach w sterownikach pola.

— Może by odciąć dopływ wodoru? — zaproponował Manning.

— To wszystko, co możemy zrobić, ale będę musiała połączyć to na krótko ręcznie. Straciłam przecinarkę, jak ostatni raz dostaliśmy. Poszukaj mi innej i ze cztery… lepiej pięć uprzęży skokowych alfa siedem. Tylko szybko!

— Tak jest, ma’am. — Manning zniknął. A Santos, nie ruszając się z miejsca, spojrzała na wielki, czerwony przełącznik zamontowany w pobliżu na grodzi. Z dużym trudem zdołała oderwać od niego wzrok.



* * *


— Mostek, tu wyrzutnia dwa — głos w interkomie był zachrypnięty z wyczerpania. — Przeciągnęliśmy dwie głowice laserowe. Piąta i szósta w kolejce do odpalenia. Teraz przeciągamy następną.

— Wyrzutnia dwa, tu kapitan. Gdzie bosman? — spytała pospiesznie Honor.

— W drodze do izby chorych, skipper. Mówi Harkness, wyszło na to, że ja tu teraz dowodzę.

— Rozumiem. Postarajcie się przeciągnąć następną tak szybko, jak się tylko da.

Nim skończyła mówić, Cardones przeprogramował ładowanie i piętnaście sekund później pierwsza rakieta z głowicą laserową została wystrzelona z jedynej działającej wyrzutni dziobowej.



* * *


Mostek Siriusa przypominał przedsionek piekła — pełno w nim było dymu, iskier i trzasku pękającej elektroniki, czemu towarzyszyły wysoce śmierdzące opary. Johan Coglin omal nie zwymiotował pod wpływem chmury dymu wydobywającej się z płonącej izolacji. Ktoś wył, ktoś inny krzyczał, a wywracający wnętrzności kaszel Jamala zagłuszał większość innych odgłosów. Jamal zdołał w końcu zatrzasnąć hełm i uszczelnić go. Coglin poszedł za jego przykładem i po kilkunastu sekundach oczy przestały mu łzawić, a Jamal był w stanie wychrypieć:

— Straciliśmy kolejną betę… i…

Przez rzednący dym widać było, jak sprawdza coś na ekranie taktycznym. Coglin mógł myśleć prawie normalnie, co doskonale świadczyło o systemie filtracji powietrza skafandra.

— Obrona przeciwrakietowa solidnie oberwała, sir — dodał już tylko ochryple Jamal. — Straciliśmy cztery sprzężone działka i połowę instalacji radarowej.

Coglin zaklął — bez dwóch węzłów beta przyspieszenie spadło o prawie dziesięć procent: będą mieli szczęście, jeśli zdołają osiągnąć trzysta osiemdziesiąt g. Węzły alfa nadal były nienaruszone, co znaczyło, że mogą zrekonfigurować napęd na żagle, tylko nie wiadomo, jak długo pozostaną w tym stanie, skoro właśnie przestała istnieć połowa rufowej obrony przeciwrakietowej.

— Centrala kierowania ogniem? — spytał.

— Sprawna. ECM-y też działają, o ile tak to można nazwać…

— Odległość?

— Zbliża się do półtora miliona kilometrów, sir. Coglin skinął potakująco — przy nieosłoniętym dziobie skuteczny zasięg laserów wzrastał do miliona kilometrów, ale stracili jedno z dział pościgowych, a jego własna rufa była równie narażona na ostrzał co dziób HMS Fearless. Jeśli krążownik znajdzie się w zasięgu broni energetycznej… Cholera! Kiedy Harrington zorientuje się, że jego obrona antyrakietowa jest tylko w połowie sprawna, zrobi zwrot i wystrzeli pełną salwę burtową…

Zdusił kolejne przekleństwo — to się nie mogło zdarzyć! Niemożliwe, by jeden mały, stary, lekki krążownik mógł mu zrobić coś takiego!



* * *


— Myślę, że on ma kłopoty, Rafe — oceniła Honor, przyglądając się odczytom pasywnych sensorów. — Wydaje mi się, że właśnie mu zniszczyłeś większość systemów śledzenia rakiet.

— Mam nadzieję, skipper — głos Cardonesa chrypiał z wysiłku — bo zostały mi trzy pociski i…



* * *


— Mam cię! — ucieszyła się Santos, kończąc ostatnie połączenie i wysuwając się spod pulpitu.

Teraz trzeba było odciąć dopływ wodoru i…

Okręt równocześnie podskoczył i zatoczył się na burtę, i to tak gwałtownie, że podłoga najpierw uciekła jej spod nóg, a potem uderzyła się o nią. Bokiem hełmu rąbnęła o pokład i przez moment leżała ogłuszona, nie bardzo wiedząc, co się dzieje. Gdy wróciła do przytomności i mrugając gwałtownie, odzyskała ostrość widzenia, okazało się, że był to moment, w którym stała się niezbędna. W próżni nie słychać klaksonów, toteż nie dotarł do niej dźwięk alarmu, za to momentalnie zobaczyła zmieniające się gwałtownie czerwone cyfry na ekranie stanowiska, spod którego wypełzła. Pole siadało błyskawicznie i nie miała czasu, by w jakikolwiek normalny sposób utrzymać poziom plazmy.

Próbując nie myśleć o konsekwencjach tego, co musi zrobić, przetoczyła się po pokładzie i sięgnęła ku czerwonemu przełącznikowi na grodzi.



* * *


— Mam go! — wrzasnął radośnie Jamal. — Dorwałem skurwiela!



* * *


Awaryjne ładunki odstrzeliły fragment burty maszynowni w przestrzeń ułamki sekundy przed odpaleniem ładunków awaryjnych reaktora. Opóźnienie było niezbędne, ponieważ gdyby niestabilne pole zetknęło się z burtą, zniknęłoby natychmiast i uwolniło plazmę wewnątrz okrętu. W tym jednak wypadku to drobne opóźnienie omal nie okazało się katastrofalne.

Dominica Santos, Allan Manning i Angela Earnhardt zginęli natychmiast — pole magnetyczne reaktora zanikło w momencie, w którym znalazł się on za burtą i przez otwór do okrętu wdarło się miniaturowe słońce. Cała pierwsza maszynownia zniknęła wraz z kilkuset metrami kwadratowymi zewnętrznego kadłuba, wyrzutnią rakiet numer dwa, działem laserowym numer trzy, sprzężonymi działkami laserowymi lewoburtowej ćwiartki dziobowej, generatorem pola siłowego, lewoburtowymi generatorami osłon, dziobowymi sensorami kontroli ogniowej i czterdziestoma dwoma członkami załogi. Z potężnej wyrwy w kadłubie wystrzelił język czystej energii i krążownik pochylił się gwałtownie na prawą burtę.



* * *


Honor trzymała się kurczowo fotela, dosłownie czując agonię okrętu. ECM-y przestały działać, ekran taktyczny zablokował obraz dziobowych sensorów, uprząż bosman-mata Killiana pękła — przeleciał nad swoim stanowiskiem, uderzył głową o ścianę i bezwładnie zsunął się na podłogę. Na planie okrętu zapaliły się chyba wszystkie czerwone światełka, a alarmy wyły we wszystkich możliwych tonacjach.

Rozpięła uprząż antyurazową i rzuciła się ku stanowisku sternika.



* * *


— Niech pan tylko na to popatrzy, sir! — entuzjazmował się Jamal.

— Widzę. — Coglin robił, co mógł, by nie poddać się entuzjazmowi, co było trudne: Fearless przechylił się na prawą burtę i przestał strzelać.

Nie wiadomo było, w co Jamal trafił ostatnią rakietą, ale nie ulegało wątpliwości, że krążownik wreszcie został poważnie uszkodzony. Ale nie całkowicie wyłączony z walki — ekran co prawda osłabł, lecz nadal istniał, i widać było, że ktoś próbuje nim manewrować. Przyglądając się temu, Coglin poczuł, jak uwalnia się w nim coś prymitywnego i niepowstrzymanego. Mógł spokojnie odlecieć, ale Fearless nadal stanowił groźbę, mimo iż przypominał rozstrzelany wrak — jeśli zapisy czujników pokładowych wpadną w ręce Admiralicji Królewskiej Marynarki, tajemnica, którą tyle lat ukrywał Sirius i inne statki-pułapki tego samego typu, przestanie być tajemnicą. Zdawał sobie sprawę, jak groźne jest kierowanie się emocjami przy dowodzeniu okrętem, ale uczucia okazały się silniejsze od głosu rozsądku. To, co się właśnie wydarzyło, było wypowiedzeniem wojny bez żadnych wątpliwości. Wątpliwości nie ulegało także to, że jednostka Haven pierwsza zaczęła strzelać. Ale o tym wiedzieli jedynie ci, którzy jeszcze żyli na pokładach Siriusa i HMS Fearless. A Fearless był ciężko uszkodzony…

Martwi nie mają prawa głosu — była to stara sprawdzona prawda.

Próbował sobie wmówić, że decyzja jest logiczna i oparta na faktach, ale wiedział, że sam siebie okłamuje — zbyt wiele kosztowała go ta bitwa, by mógł podchodzić do tego spokojnie czy obiektywnie…

— Panie Jamal, zawracamy! — polecił chrapliwie.



* * *


— …z lewoburtowego uzbrojenia nie zostało nic — zakończył McKeon rezydujący w kontroli uszkodzeń. — Osłona lewoburtowa do wręgi dwusetnej nie istnieje. Na prawej burcie straciliśmy wyrzutnię torped energetycznych i działo laserowe numer dwa. Osłona nienaruszona.

— Napęd? — spytała Honor.

— Jeszcze działa, ale to długo nie potrwa, ma’am. Dziobowy pierścień przerwany, rufowy niezbalansowany. Nie wiem, czy zdołam go utrzymać dłużej niż piętnaście minut.

Honor rozejrzała się po ruinie mostka — wszędzie widać było wyczerpanych i zaczynających się bać ludzi. Okręt ginął i była to jej wina — gdyby przestała ścigać Siriusa albo okazała się sprytniejsza czy szybsza, nie sprowadziłaby zagłady na załogę i okręt.

— Sirius zawraca, skipper. — Rafael Cardones siedział przekrzywiony w bok, najwyraźniej oszczędzając złamane żebro albo kilka, i nadal obserwował dane napływające z ocalałych sensorów. — Wraca, żeby nas dobić.

Wyświetlacz manewrowy na stanowisku sternika nie był tak dokładny jak ekran taktyczny jej fotela, ale działał i widać było na nim czerwony punkt oznaczający rajdera, gwałtownie wytracający szybkość po zwrocie. Coglin wracał, by mieć pewność.

— Jeśli pani zrobi ostry zwrot na lewą burtę, zdążę odpalić parę torped z prawoburtowej wyrzutni, ma’am — zasugerował Cardones.

— Nie.

— Ale, skipper,…

— Nie zrobimy niczego, Rafe — oznajmiła zdecydowanie, a gdy obejrzał się na nią zaskoczony, dodała miękko z uśmiechem i oczami twardymi jak krzemienie: — Pozwolimy mu podejść naprawdę blisko… i uaktywnimy lancę grawitacyjną!



* * *


Johan Coglin słuchał łomotu własnego pulsu, czekając, aż Sirius wytraci szybkość. Fearless boleśnie wolno wykonywał zwrot na lewą burtę, zwracając się ku niemu prawą, widocznie mniej uszkodzoną, lecz manewr przypominał pełzanie, a przyspieszenie było zgoła minimalne. Mimo uszkodzeń napędu Sirius w mniej niż pięć minut znajdzie się praktycznie w odpowiedniej bezpośredniej odległości — akurat by zadać ostateczny cios.

Jamal siedział sztywno i milcząco przy konsoli taktycznej, gotów ponownie uaktywnić obronę antyrakietową, a raczej to, co z niej zostało. Odetchnął z ulgą, gdy po dokonaniu zwrotu napłynęły dane z nieuszkodzonych dziobowych sensorów, ale nadal obawiał się salwy burtowej krążownika, a raczej jej skutków.

Tylko że salwa nie następowała i Coglin poczuł rodzący się w gardle pełen złośliwej satysfakcji chichot. Miał rację! Fearless musiał doznać znacznie silniejszych uszkodzeń, zwłaszcza w uzbrojeniu, niż na to wyglądało. Żaden kapitan nie przepuściłby takiej okazji jak salwa burtowa w nieosłonięty dziób przeciwnika! A Sirius tymczasem spokojnie dokończył zwrot, ustawiając się lewą burtą do przeciwnika, który nie oddał ani jednego strzału. Obserwując błyskawicznie malejącą odległość do celu, Coglin uśmiechnął się naprawdę paskudnie.



* * *


— Odległość pięćset tysięcy kilometrów — zameldował napiętym głosem Cardones. — Prędkość trzy tysiące trzysta dziewięćdziesiąt dwa kilometry na sekundę, ma’am.

Honor w odpowiedzi przesunęła ster o parę stopni bardziej na lewą burtę i Fearless zmienił lekko kurs.

— Czterysta osiemdziesiąt pięć tysięcy. — Głos Cardonesa chrypł coraz bardziej. — Czterysta siedemdziesiąt pięć… czterysta sześćdziesiąt… czterysta czterdzieści pięć… prędkość cztery tysiące dwadzieścia jeden kilometrów na sekundę. Do wejścia w zasięg broni energetycznej pozostało jedenaście koma dziewięć sekundy. Do wejścia w zasięg lancy osiemdziesiąt dwie koma sześćdziesiąt pięć sekundy.

— Przygotować lancę grawitacyjną — poleciła spokojnie, starając się nie okazać zdenerwowania, bo wiele zależało od zachowania Siriusa; mógł na przykład zastopować i nie użyć laserów, lecz wykończyć ją z bezpiecznej odległości…

Zmusiła się do spokojnego siedzenia i obserwowania zmniejszającej się odległości dzielącej obie jednostki.



* * *


— Jamal, daj pełną salwę burtową z czterystu tysięcy — polecił cicho Coglin. — Zobaczymy, co z niego zostanie.



* * *


— Czterysta tysięcy…

Nim Cardones skończył, Honor przekręciła okręt na burtę.



* * *


— Kurwa! — Coglin rąbnął pięścią w poręcz fotela, widząc nagły przekręt krążownika o dziewięćdziesiąt stopni.

Czy ta cholerna baba nie zdawała sobie sprawy, że to już koniec? Mogła tylko przeciągnąć trochę agonię. A manewr wykonała idealnie — zupełnie jakby czytała w jego myślach. Prawdę mówiąc, spodziewał się tego, co nie znaczyło, że mu się podobało, gdy jego przypuszczenia się sprawdziły.



* * *


Sirius odpalił salwę, której nie powstydziłby się krążownik liniowy, a Honor zareagowała o ułamek sekundy za późno — ekran denny przechwycił wszystkie rakiety, ale dwa promienie laserowe przeszły nad nim. Osłony burtowe ugięły się, próbując je zneutralizować, co nie do końca się powiodło, i krążownikiem targnęły trafienia sięgające głęboko do wnętrza kadłuba. Ostatnia ocalała wyrzutnia rakiet przestała istnieć, podobnie jak dwie wyrzutnie torped energetycznych.

Ale Fearless przetrwał… podobnie jak lanca grawitacyjna.



* * *


— Dobra, koniec pierdolenia! Minimalna odległość, Jamal. — warknął Coglin.

— Aye, aye, sir.



* * *


Honor obserwowała chronometr. Jej umysł pracował jasno; nie brała pod uwagę porażki. Ocalałe sensory nie były w stanie śledzić Siriusa poprzez ekran, a obecny kurs krążownika dawał rajderowi cztery możliwości: cofnąć się i przerwać walkę, położyć się na burtę nad krążownikiem i wystrzelić salwę burtową, gdy będzie mijał jego burtę, albo też przelecieć przed rufą lub przed dziobem HMS Fearless i zrobić to samo. Założyła (a był to zakład o wysoką stawkę — życie jej, reszty załogi i okrętu), że Coglin przeleci przed dziobem. Był to najklasyczniejszy z manewrów, nazywany „postawieniem kreski nad T”, i stanowił marzenie każdego kapitana. Na dodatek Coglin wiedział, że dziobowe uzbrojenie krążownika zostało zniszczone.

Skoro miał zamiar wykonać taki właśnie manewr, powinien przyjąć idealną do jego przeprowadzenia pozycję… właśnie… teraz!

Gwałtownym ruchem steru położyła okręt w ostry skręt na lewą burtę, wracając jednocześnie do pionu, aż znalazł się prawą, tak starannie dotąd chronioną burtą zwróconą wprost ku Siriusowi. Wszystko trwało ułamki sekund.



* * *


Komandor porucznik Jamal zamrugał gwałtownie i zawahał się. Wahanie trwało moment — nie było logicznego powodu, by Fearless odsłaniał burtę i robił zwrot; przez ten właśnie moment nie mógł uwierzyć w to, co widzi.

A w tym właśnie momencie Rafael Cardones wycelował i odpalił lancę grawitacyjną.

Sirius prawie stanął w miejscu. Coglina szarpnięcie niemalże wyrwało z fotela — wytrzeszczonymi oczyma, w których malowało się niedowierzanie, patrzył, jak osłona burtowa jego okrętu przestaje istnieć przy wtórze huku eksplodujących z przeładowania generatorów i cztery ocalałe wyrzutnie torped energetycznych HMS Fearless rozpoczynają ostrzał ogniem ciągłym, zasypując jego burtę lawiną plazmy.

A zaraz później uzbrojony frachtowiec, czyli statek-pułapka zwany popularnie rajderem, Sirius przestał istnieć w olbrzymim wybuchu, który pochłonął wszystkie szczątki.



ROZDZIAŁ XXXII

Kapitan Honor Harrington, Royal Manticoran Navy, ponownie stała w korytarzu obserwacyjnym HMSS Hephaestus. Dłonie miała złączone za plecami, a na ramieniu dumnie i prosto siedzącego Nimitza, który jedną z chwytnych łap trzymał na jej berecie — zwykłym czarnym berecie stanowiącym zgodnie z regulaminem część służbowego munduru oficerskiego. Jego zielone ślepia odzwierciedlały jej mroczne uczucia, gdy przez gruby pancerny plastik oglądała swój były okręt.

HMS Fearless cumował za oknem i wyraźnie widać było jego podziurawiony i pogięty kadłub. Przypominał zabawkę zdepniętą przez nieuważne dziecko. Ogromna dziura, w której zginęła Dominica Santos, rozciągała się wzdłuż burty niczym smoliście czarna jama pełna stopionych grodzi i powyginanych wręg; reszta uszkodzeń wydawała się przy niej drobna i nieistotna, a każda przestrzelina kryła śmierć i prawdę o zniszczeniach. Honor czuła łzy pod powiekami, przypominając sobie kolejny raz tych, którzy zginęli pod jej rozkazami; ledwie zdołała nad sobą zapanować.

Gdy skończyła energicznie mrugać, odetchnęła głęboko, wyprostowała się i wróciła myślą do tego otępiającego momentu, gdy wraz z tymi, którzy przeżyli, zrozumiała, że przetrwali potężną eksplozję, w której zniknął Sirius, a która przypominała supernową. Sądząc po uzbrojeniu i osiągach, statek-pułapka musiał mieć załogę liczącą co najmniej tysiąc pięćset osób — nie przeżył nikt. Nawet teraz, po paru miesiącach, dokładnie pamiętała odrazę na widok swego dzieła… a także niewiarygodną radość i tryumf. Tryumf, który miał wysoką cenę — pamięć o niej nadal była żywa i nadal bolesna. Stu siedmiu zabitych — ponad jedna trzecia obecnych na pokładzie w chwili rozpoczęcia pościgu. Pięćdziesięciu ośmiu rannych, z których większość dopiero po wielomiesięcznej kuracji w szpitalach będzie mogła wrócić do służby. Łączne straty w zabitych i rannych wyniosły pięćdziesiąt dziewięć procent całej załogi, wliczając w to oddelegowanych do innych zadań. Zginęła Dominica Santos i dwaj z trzech jej zastępców — inżynierów z patentami oficerskimi.

Do wykonania wszelkich napraw Honor miała stu dwudziestu zdolnych do akcji ludzi, w tym część lekko rannych. A Fearless był wrakiem i to wrakiem w stanie chaosu. Rufowy pierścień napędowy przestał działać dosłownie w sekundy po zniszczeniu Siriusa i przez czterdzieści pięć minut nie funkcjonował. W tym czasie okręt zbliżył się do granicy nadprzestrzeni o dziewięćdziesiąt cztery miliony kilometrów, a na pozbawiony powietrza mostek spłynęła lawina meldunków o zniszczeniach, ofiarach i uszkodzeniach.

Przez pewien czas była przekonana, że jej okręt podzieli los Siriusa — większość systemów podtrzymania życia nie działała, trzy czwarte komputerów pokładowych nie nadawało się do użytku, lanca grawitacyjna wywołała spięcie w trzech węzłach beta, kompensator bezwładnościowy odmówił posłuszeństwa, a siedemdziesiąt procent załóg maszynowni i drużyn awaryjnych było zabitych lub rannych. Wielu ludzi zostało uwięzionych w rozhermetyzowanych pomieszczeniach na całym okręcie. Jej kwatera została trafiona i pozbawiona powietrza na ponad sześć godzin. Nimitza uratował moduł, choć niewiele brakowało — znajdująca się nad nim plakietka z lotnią wygięła się od gorąca, a jeden narożnik w ogóle zniknął, tak blisko przeszła wiązka laserowa. Odruchowo sięgnęła, by pogłaskać treecata i upewnić się, że przeżył.

Alistair McKeon i Ilona Rierson (jedyny oficer z załogi maszynowej, która przeżyła) pracowali jak szaleni, podobnie jak mat Harkness i jego drużyna — w chwili zniszczenia wyrzutni numer dwa znajdowali się w magazynie amunicyjnym wyrzutni numer jeden i przeżyli. Harkness nie potrzebował rozkazów, by zacząć torować sobie drogę ku śródokręciu, gdzie spotkał McKeona i Rierson, i wspólnie naprawili prowizorycznie kompensator i dwa węzły rufowego pierścienia, co pozwoliło krążownikowi na zwalnianie z przyspieszeniem ponad dwa koma pięć kilometra na sekundę kwadrat.

Co prawda cztery godziny trwało, nim HMS Fearless znieruchomiał (relatywnie, względem gwiazdy systemu), ale ten czas został dobrze wykorzystany. Ekipy kierowane przez McKeona i Rierson (i naturalnie przez Harknessa) przywracały do działania coraz więcej urządzeń, a porucznik Montoya i jego ludzie pracowali jak w transie, ściągając rannych i łatając ich zmasakrowane ciała. Zmarło zbyt wielu pacjentów, by Montoya kiedykolwiek mógł o nich zapomnieć, ale inni, tacy jak Samuel Webster czy Sally Mac Bride przeżyli wyłącznie dzięki niemu. Honor wolała nie myśleć, co by się stało, gdyby nie pozbyła się z okrętu Suchon i nie ściągnęła z planety Montoyi.

A potem zaczął się długi, powolny powrót przypominający pełzanie paralityka. Do tego jeszcze niemowy i głuchego, jako że cały system zewnętrznej łączności został zniszczony. Nie miała żadnej możliwości zawiadomienia kogokolwiek, co się stało i czego należy oczekiwać. Dopiero gdy Fearless dowlókł się na orbitę (w trzynaście godzin po jej opuszczeniu) i blady jak śmierć Scotty Tremaine przyleciał swoją pinasą, odzyskała przynajmniej kontakt z Estelle Matsuko.

Dwa miesiące zajęło okrętom warsztatowym floty naprawienie krążownika na tyle, by mógł o własnych siłach dokonać tranzytu i dolecieć do Hephaestusa. Dwa miesiące, w trakcie których ponad połowa Home Fleet ściągnięta Przypadkiem Zulu odbywała „niezapowiedziane manewry” w systemie Basilisk. Powitała także trzy eskadry krążowników liniowych Ludowej Marynarki Haven, które przyleciały do układu planetarnego sześć dni po tym, jak Marines wystrzelali do ostatniego tubylców uzbrojonych w karabiny skałkowe.

Honor wiedziała, że nigdy nie zapomni swoich poległych, ale ogrom śmierci i zniszczenia, harówka, wątpliwości i determinacja nie poszły na marne. Warto było przez to wszystko przejść, by usłyszeć totalne zaskoczenie w głosie dowodzącego nimi admirała, gdy admirał D’Orville zaprosił go kurtuazyjnie na pokład. By móc obserwować miny oficerów Ludowej Marynarki nieustannie zapraszanych na rozmaite okręty RMN przez sztab D’Orville’a w celu wbicia im w pamięć, że system Basilisk jest częścią Gwiezdnego Królestwa Manticore i nią pozostanie, co oznaczało, że będzie broniony z równą determinacją co układ macierzysty. Dopiero po kilku dniach takiej edukacyjnej działalności pozwolono im odlecieć jak niepysznym.

I w końcu nastąpiła podróż do domu. Cała eskadra superdreadnaughtów odprowadziła krążownik do terminalu jako straż honorowa przy dźwiękach hymnu transmitowanego przez wszystkie nadajniki floty w systemie. Gdy Fearless miał rozpocząć tranzyt, King Roger, flagowy okręt D’Orville’a, oddal mu formalny salut światłami. Pod dumą i radością Honor skrywała jednak obawę, do której wolała się nie przyznawać nawet sama przed sobą. Miała nadzieję, że okręt da się naprawić i powróci do służby. Pierwszy przegląd w stoczni dowiódł, że obawy były uzasadnione — krążownik był za stary, za mały i za bardzo uszkodzony. Trzeba by go odbudowywać od podstaw, co kosztowałoby tyle samo co budowa nowego, większego okrętu tej klasy, toteż zdecydowano się go złomować. Za tydzień pozbawiony uzbrojenia i wyposażenia, które dało się zdemontować, zostanie odholowany do orbitalnej stoczni złomowej, gdzie potną go na kawałki i przetopią na surowce do budowy innych okrętów.

HMS Fearless według Honor zasługiwał na lepszy los, choć prawdą było, że zginął śmiercią wojownika, a nie dogorywał odstawiony do rezerwy. I dowiózł swoją załogę do domu — obiektywnie był to dobry koniec dobrego okrętu, po którym pozostanie coś więcej niż wspomnienie. Admiralicja zdecydowała bowiem dołączyć HMS Fearless do Listy Honorowej Royal Manticoran Navy. Czyli do listy okrętów, które wyróżniły się na tyle, by zawsze w służbie była jednostka o tej nazwie, kontynuująca tradycje poprzednika.

Ze stłumionym westchnieniem odwróciła się od okna i melancholia ustąpiła miejsca radości, gdy spojrzała na stojących obok trzech oficerów. McKeon wyglądał zupełnie inaczej, a równocześnie właściwie w białym berecie kapitana okrętu i z trzema złotymi galonami pełnego komandora na rękawach. Jego niszczyciel Troubadour miał przydział do systemu Basilisk — teraz już nie placówki, ale regularnej stacji, którą rozpoczęto właśnie budować wraz z systemem fortyfikacji. Zamiast jednego starego krążownika stacjonował już tam liczny zespół wydzielony Królewskiej Marynarki. Uśmiechnęła się do niego, nim przeniosła wzrok na pozostałych, i odpowiedział jej tym samym. Komandor porucznik Andreas Venizelos był jak zwykle przystojny, a stojący obok Rafael Cardones wcale nie wyglądał na tak młodego jak parę miesięcy temu. Obaj mieli przydziały na nowy okręt, ale nie był nim niszczyciel McKeona.

Honor także miała przydział na nową jednostkę, choć musi minąć jeszcze parę miesięcy, nim będzie mogła ponownie założyć biały beret. Venizelos był jej zastępcą, a Cardones oficerem taktycznym — na to ostatnie uparła się, mimo że nie miał stosownego starszeństwa, i nikt w dziale personalnym nie odważył się jej sprzeciwić.

— Będzie mi cię brakowało, Alistair — wyciągnęła dłoń ku McKeonowi. — Troubadour ma szczęście i dostał doskonałego kapitana, a flota potrzebuje weterana placówki Basilisk, żeby historia się nie powtórzyła. Dopilnuj, żeby admirał Stag o czymś nie zapomniał.

— Dopilnuję. — McKeon uścisnął jej dłoni zmarszczył brwi, słysząc bipnięcie komunikatora. — Na moim promie się niecierpliwią, muszę lecieć.

— Wiem. Powodzenia, kapitanie McKeon.

— Tego samego, kapitan Harrington. — McKeon zasalutował, odwrócił się i pospieszył korytarzem ku windzie.

Honor obserwowała go z uśmiechem, dopóki nie zniknął za zakrętem, po czym spojrzała na Venizelosa.

— Wyjaśniłeś problemy związane z listą załogi, Andreas?

— Wyjaśniłem, skipper. Miała pani rację: namieszał dział personalny. Obiecali, że do jutra dostaniemy poprawioną.

— Doskonale. — Przekrzywiła głową, myśląc nad czymś, po czym wzruszyła ramionami. — Chyba będzie lepiej, jak wrócicie obaj na okręt; stoczniowcy znacznie dokładniej pracują, kiedy stoi nad nimi prawdziwy oficer albo dwóch.

— Tak jest, ma’am — odparli chórem i pospieszyli ku przeciwległemu krańcowi stacji, gdzie kończono budowę nowego okrętu Honor — ciężkiego krążownika klasy Star Knight o nazwie HMS Fearless.

Spoglądała przez chwilę w ślad za nimi, a potem odwróciła się do okna i ponownie westchnęła. W sumie wszystko skończyło się lepiej, niż się spodziewała, ale zbyt wielu dobrych ludzi zginęło przez pomyłki i błędy innych, wynikające z chciwości i głupoty. W końcu jednak sporo spraw wyjaśniło się pozytywnie. Co prawda Hauptman Cartel został oczyszczony przez Trybunał Królewski z zarzutu zdrady i świadomego sabotażu. Oficjalnie też nie uznano firmy za winną przemytu, natomiast sędziowie zgodnie doszli do wniosku, że władze kartelu winny wiedzieć, czym zajmują się jego pracownicy, i ukarał firmę kilkunastoma milionami grzywny. Sąd Admiralicji uznał frachtowiec Mondragon za pryz legalnie zajęty w trakcie przemytu, dzięki czemu kapitan Honor Harrington stała się milionerką. Najważniejszym jednak skutkiem nieudanej próby zagarnięcia układu Basilisk przez Ludową Republikę Haven było zmuszenie polityków do podjęcia szybkich działań. Strach przed kolejną próbą zwrócił konserwatystów przeciw polityce Janaceka i zmusił do odwrotu liberałów i postępowców. Poprawki, jakie uchwalono do Aktu Przyłączenia, omal nie doprowadziły do apopleksji barona High Ridge i do spazmów hrabiny Marisy — były bowiem gorsze od ich najczarniejszych oczekiwań.

No i był jeszcze niejaki Pavel Young.

Na myśl o nim Honor pozwoliła sobie na rzadki uśmiech pełnej satysfakcji nienawiści, na co Nimitz zareagował zadowolonym mruczeniem. Układy rodzinne i koneksje polityczne uchroniły go co prawda przed sądem wojennym, ale nic nie było w stanie uratować go przed osądem innych oficerów i zwierzchników. W całej Królewskiej Marynarce nie było oficera, który nie zdawałby sobie jasno sprawy, co Young chciał osiągnąć i w jaki sposób postąpił wobec Honor. Zadziwiająco nieliczni nie wyrażali głośno swych opinii i ukrywali pogardę. Nie dość, że próbował po chamsku zwichnąć karierę młodszego stopniem oficera, to przede wszystkim nie zdawał sobie sprawy z sytuacji na Medusie i ignorował wszystko, co mogłoby zakłócić słodkie nieróbstwo. To właśnie lord Pavel Young zezwolił Siriusowi na bezterminowy pobyt na orbicie, nie zadając sobie nawet trudu sprawdzenia prawdziwości informacji przekazanych przez frachtowiec. Osobiście podpisał sfałszowany raport o kłopotach z napędem i nawet przez myśl mu nie przeszło, że jest to statek-pułapka. To już nie było niedbalstwo. To była głupota. Nikt też nie miał najmniejszych wątpliwości, co stałoby się w układzie Basilisk, gdyby to lord Young pozostał dowódcą placówki.

Nawet wpływy ojca i dobra wola Pierwszego Lorda Admiralicji nie były w stanie zmienić przydziału, jaki otrzymał: aż do odwołania HMS Warlock został przydzielony do służby konwojowej na trasie Manticore — Konfederacja Silesiańska i z powrotem. Jedyne, co zdołali osiągnąć, to pozostawienie go w czynnej służbie.

Co się tyczy Ludowej Republiki Haven, rząd i flota Jej Królewskiej Mości nie były jeszcze dość silne, by życzyć sobie otwartej wojny. Zwłaszcza że jak twierdziła pobita, ale nie pokonana opozycja, jedynymi dowodami wiążącymi Haven z rebelią na Medusie były poszlaki. Silne co prawda, ale poszlaki. Wysoce podejrzana na przykład była obecność wśród pomagających szamanowi ludzi członka konsulatu Haven (i pełnego pułkownika czynnej służby armii Republiki), ale martwi nie zeznają, a Republika kategorycznie twierdziła (podpierając się stertą stosownych dokumentów), że pułkownik Westerfeldt na kilka tygodni przed śmiercią został przeniesiony do rezerwy i zwolniony z obowiązków dyplomatycznych. Nikt nie zaprzeczał, że miał on powiązania z kryminalistami pochodzącymi z Manticore, ale to właśnie oni dostarczali tubylcom broń palną i narkotyki. Rzeczeni kryminaliści wyłapani przez Marines kapitana Papadapolousa nie byli w stanie udowodnić, kto ich opłacił. Obecnie zresztą nie byli w stanie udowodnić już niczego — ostatniego rozstrzelano ponad miesiąc temu.

Nikt zresztą nie wątpił w to, że wszystko było dziełem Haven pragnącego opanować terminal, niezależnie od tego, co oficjalnie twierdził. Nikt też, kto zobaczył, co tubylcy zrobili z członkami patrolu porucznik Malcolm (a widzieli wszyscy, bo materiał pokazały publiczne media), nie był w stanie zapomnieć i wybaczyć. A Królowa podjęła stosowne kroki, by wyrazić swoje niezadowolenie.

I tak: mocą Królewskiej Proklamacji każdy statek chcący skorzystać z jakiegokolwiek terminalu znajdującego się w przestrzeni Królestwa musiał poddać się kontroli i przeszukaniu. Nieważnym przy tym było jego przeznaczenie czy posiadanie immunitetu dyplomatycznego.

Co więcej, żaden okręt Ludowej Marynarki nie miał prawa skorzystać z terminalu i to w żadnych okolicznościach. Były to nienegocjowalne warunki — Haven mogło je albo przyjąć, albo odrzucić… i dodać miesiące do czasu wszystkich przewozów towarowych, co przyniosłoby katastrofalne skutki dla będącej i tak w opłakanym stanie gospodarki Republiki. Dlatego też Haven musiało zgodzić się na to upokorzenie. Tym więcej było zapewnień o niewinności, skarg na szykany i dyskryminację ze strony Gwiezdnego Królestwa Manticore, które uparło się z jakichś powodów, by obsmarować i oczernić nieskalane dobre imię Ludowej Republiki Haven.

Naturalnie żaden obywatel Królestwa w to nie wierzył, podobnie jak nikt nie potraktował poważnie skarg dotyczących niespodziewanego ataku, jakiego dokonał lekki krążownik dowodzony przez komandor Harrington na nieuzbrojony frachtowiec, w wyniku którego zginęła cała załoga tegoż frachtowca, a on sam uległ zniszczeniu. Haven musiało protestować, nie chcąc się przyznać, czym w rzeczywistości był Sirius, co prowadziłoby do przyznania się do całej operacji „Odyseusz”, ale domaganie się ekstradycji Honor, by mogła stanąć przed sądem w Republice oskarżona o wielokrotne morderstwo było już przesadą. Sama Honor była bardziej rozbawiona niż zirytowana tą farsą, dopóki jeden z rządowych ekspertów od polityki zagranicznej nie wyjaśnił jej propagandowej teorii „wielkiego kłamstwa”.

Trudno co prawda było jej uwierzyć, by ktokolwiek (obojętne na jakim zadupiu) mógł dać wiarę nonsensom produkowanym przez Ministerstwo Informacji Ludowej Republiki Haven, ale teoria, która ponoć wielokrotnie się sprawdziła, głosiła, że im większe kłamstwo, tym większa część niezorientowanych gotowa jest w nie uwierzyć. A to dlatego, że ludzie nie dadzą wiary, iż jakikolwiek rząd rozpowszechniałby tak absurdalną historię, gdyby nie była ona prawdziwa. W tym przypadku prawdopodobieństwo historii spowodowało skazanie jej in absentia (co było zgodne z przepisami uchodzącymi za prawo w Republice), gdy Królestwo odmówiło jej ekstradycji. Sąd naturalnie stwierdził, że jest winna, i skazał ją na karę śmierci.

Władze Królestwa Manticore w odpowiedzi awansowały ją na pełnego Kapitana z Listy, czyli najniższy stopień flagowy. Oznaczało to przeskoczenie jednego stopnia (komodora), czyli awans o dwa stopnie. Admirał Cortez, informując ją o awansie i gratulując, prawie przepraszał za to, że nie nadano jej także szlachectwa. Przez kilka dobrych minut raczej nieskutecznie tłumaczył jej niekorzystne reperkusje, jakie na „neutralnej opinii” mogłoby mieć nadanie tytułu szlacheckiego komuś, kogo sądy Haven uznały za masowego mordercę. W rzeczywistości nie chodziło o Haven czy Ligę Solarną, ale o liberałów czy konserwatystów, których siły do końca nie złamano. A oni właśnie za wszystko obwiniali Honor, nie zaś własną głupotę i krótkowzroczność.

Najśmieszniejsze w tym wszystkim było to, że osobą, której najmniej zależało na szlachectwie, była sama Honor. Opinię Królowej i Admiralicji o niej wyrażało co innego — coś, z czego była naprawdę dumna: Manticoran Cross, drugie co do ważności odznaczenie za odwagę, jak i natychmiastowy przydział dowodzenia nowym okrętem. Co ważniejsze — oprócz szkarłatnego odznaczenia (doskonale zresztą kontrastującego z czarnym uniformem) znalazła się na liście wyższych oficerów. Kapitanowie nie mieli jeszcze przydziałów starszeństwa do Eskadry Zielonej czy Czerwonej, ale do naprawdę nielicznych należały przypadki, by pełny, mianowany kapitan z listy nie osiągnął stopnia flagowego czy któregoś ze stopni admiralskich. Na dodatek nikt — nawet Pavel Young ani Ludowa Republika Haven, ani sir Edward Janacek nie byli w stanie usunąć jej z Listy.

Westchnęła, żegnając się ze starym okrętem, i odwróciła od okna, gdy usłyszała, jak ktoś ją woła.

— Kapitan Harrington?

Odwróciła się ponownie i zobaczyła zażywnego komodora zbliżającego się na tyle szybko, na ile pozwalała mu zadyszka. Nigdy dotąd go nie widziała i nie miała pojęcia, kim jest, natomiast on, gdy się wreszcie przed nią zatrzymał, rozpromienił się tak, jakby miał zamiar rzucić się jej na szyję.

— Słucham, sir? — spytała, nie kryjąc zaskoczenia.

— Proszę mi wybaczyć, nie zna mnie pani. Jestem Andrew Yerensky — przedstawił się, wyciągając dłoń, którą odruchowo uścisnęła, zastanawiając się, dlaczego akurat jej szukał. — Chciałbym z panią porozmawiać na temat starcia w układzie Basilisk, bo widzi pani, należę do Komisji Rozwoju Uzbrojenia.

— Aha. — Honor skinęła głową, rozumiejąc wreszcie, o co chodzi; ktoś najwyraźniej zdał sobie w końcu sprawę, jakim idiotyzmem były zmiany w uzbrojeniu jej okrętu.

— Właśnie — ucieszył się Yerensky. — Czytałem pani raport i jestem pod wrażeniem. To było po prostu genialne! Nie ma innego określenia na opisanie sposobu, w jaki oszukała pani Siriusa i zniszczyła go. Mam nadzieję, że zgodzi się pani wystąpić na oficjalnym zebraniu komisji w przyszłym tygodniu: ma być poświęcone pani akcji i taktyce użycia nowego uzbrojenia. Naszą przewodniczącą jest admirał Hemphill i naturalnie jest bardzo zadowolona z zademonstrowanej przez panią skuteczności połączenia lancy grawitacyjnej i torped energetycznych w realnych warunkach bojowych.

Honor zamrugała gwałtownie, nie całkiem rozumiejąc…

— Jesteśmy zachwyceni pani sukcesem, kapitan Harrington! — dodał tymczasem Yerensky. — Genialnie wykorzystała pani możliwości stworzone przez nowy system uzbrojenia. Dzięki temu stary, mały krążownik pokonał i zniszczył liczący osiem milionów ton statek-pułapkę uzbrojony jak krążownik liniowy! Gdy sobie pomyślę, jak niewykonalne byłoby osiągnięcie tego tradycyjnie uzbrojonym okrętem, to…

Ciągu dalszego już nie słyszała — docierały do niej jedynie oderwane fragmenty w stylu: „właściwy system uzbrojenia nowoczesnego okrętu”, „nowe myślenie” czy „dały pani niezbędną przewagę”.

Słuchała tego bełkotu, przyglądając się komodorowi z niedowierzaniem i czując, jak rośnie jej wściekłość i żądza mordu. Nimitz sprężył się na jej ramieniu, pokazując kły, a sama Honor z najwyższym trudem zapanowała nad sobą na tyle, by nie udusić na miejscu nadętego półgłówka. Jego „nowe myślenie” doprowadziło do śmierci lub ran ponad połowę jej ludzi, bo zmuszona była lecieć prosto za Siriusem i robić za ruchomy cel tylko dlatego, że nie miała z czego doń strzelać! To nie idiotyczne „właściwe uzbrojenie” uratowało to, co zostało z HMS Fearless. Dokonali tego ludzie, płacąc potem, bólem i krwią, a w znacznej części życiem.

Yerensky nie zwrócił żadnej uwagi na zachowanie Nimitza czy na rozszerzenie nozdrzy i twardy wyraz oczu Honor, tak był uniesiony własnym słowotokiem i gratulacjami za genialność i dalekowzroczność, które sam sobie składał. Tak zapamiętale klepał się w nagrodę po plecach, że omal sobie ręki nie zwichnął, co doprowadziło Honor do początków nerwowego tiku w kąciku ust. Spojrzała na niego wściekła i nabrała powietrza w płuca, by głośno i wyraźnie powiedzieć mu, co sądzi o tej cudownej broni i gdzie ma sobie wsadzić to zaproszenie, gdy tknęła ją nagła myśl. Po błyskawicznym zastanowieniu kącik ust przestał drgać, a w jej oczach zamiast wściekłości pojawiło się rozbawienie. Teraz dla odmiany musiała wysilać się, by nie parsknąć śmiechem.

— Przepraszam, komodorze — powiedziała, gdy przerwał dla nabrania oddechu. — Jeżeli dobrze rozumiem, chce pan, abym wystąpiła oficjalnie przed Komisją Rozwoju Uzbrojenia i przedstawiła swoją ocenę uzbrojenia HMS Fearless?

— Dokładnie o to mi chodzi! — rozentuzjazmował się zapytany. — Będą pani za to wdzięczni nasi bardziej postępowi członkowie, a w przyszłości cała Królewska Marynarka! Ocena wygłoszona przez oficera, który udowodnił skuteczność tego systemu w walce, będzie miała wielką wagę i powinna wpłynąć na bardziej reakcyjnych i niechętnych zmianom członków komisji. Proszę sobie wyobrazić, że niektórzy z tych zatwardzialców twierdzą, że to nie nowe uzbrojenie i naturalnie pani umiejętności przyczyniły się w głównej mierze do zwycięstwa.

— Szokujące — wymamrotała i uśmiechnęła się promiennie. — Cóż, komodorze Yerensky, naprawdę nie wyobrażam sobie, jak mogłabym odmówić pańskiemu zaproszeniu. Tak się składa, że mam bardzo konkretną i zdecydowana opinię o nowym uzbrojeniu i będę wręcz zachwycona, mogąc się nią podzielić z admirał Hemphill i jej kolegami.
