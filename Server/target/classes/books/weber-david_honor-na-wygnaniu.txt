

Admirał Eskadry Zielonej Hamish Alexander, trzynasty earl White Haven, siedział w swym fotelu na pomoście flagowym HMS Queen Caitrin i przyglądał się ekranowi, na którym gwiazda typu 63, czyli słońce systemu Nightingale, stanowiła ledwie biały punkcik, a niewidoczna, bo zbyt odległa, jedyna zamieszkana planeta oznaczona była błękitno-zielonym symbolem. Między nim a Queen Caitrin znajdowały się też inne symbole — czerwone — oznaczające szyk wrogich okrętów i im właśnie admirał poświęcał szczególną uwagę. Sensory pokładowe okrętów Ludowej Marynarki wykryły jego siły wiele godzin temu. a jak dotąd przeciwnik nie próbował niczego niespodziewanego — utworzył ścianę przegradzającą drogę do celu i obrał kurs pozwalający na zbliżenie się w zasięg ognia w sporej odległości od granicy wejścia w nadprzestrzeń. Pozostawił mu więc inicjatywę, co nie na wiele się przydało — obie strony wiedziały, po co zjawiły się w układzie okręty Królewskiej Marynarki, a obrońcy zajmowali pozycję skutecznie uniemożliwiającą osiągnięcie celu. Co gorsza, ich okręty utrzymywały szyk bez dziwnych, niespodziewanych manewrów — typowych w ostatnim czasie — i miały przewagę liczebną w stosunku cztery do trzech. On z kolei dysponował lepszymi okrętami i lepszym uzbrojeniem, ale jedyne, co mu pozostało, to bój spotkaniowy — zmora każdego szanującego się dowódcy. Biorąc jednakże pod uwagę upór, z jakim okręty wroga trzymały się w szyku, nie było co liczyć na walkę manewrową.

Westchnął, sprawdził odległość i spojrzał na ekran łączności, na którym widać było twarz kapitana Goldsteina, dowódcy okrętu.

— Doskonale, kapitanie Goldstein — powiedział. — Może pan otworzyć ogień.

— Aye, aye, milordzie!

Sekundę później pierwsza salwa rakiet opuściła lewoburtowe wyrzutnie okrętu. Natychmiast dołączyły do niej pozostałe jednostki Dwudziestej Pierwszej Eskadry Liniowej i osiem superdreadnaughtów równocześnie odpaliło rakiety z zasobników holowanych za rufami. Dreadnoughty z Ósmej i Siedemnastej Eskadry poszły ich śladem i trzy tysiące dwieście rakiet pomknęło ku oddalonym o pięć i pół miliona kilometrów okrętom wroga.

White Haven przyglądał się temu z coraz bardziej ponurą miną. Początkowa faza bitwy miała wręcz podręcznikowy przebieg, a mimo to coś zdecydowanie go niepokoiło. Jak dotąd nic tego nie uzasadniało, a fakt, iż okrętów wroga pojawiło się więcej niż zwykle, nie był aż tak zaskakujący. Nie było to miłe, ale należało się spodziewać, że po miesiącach rozpaczliwych obron organizowanych na poczekaniu, które nieodmiennie kończyły się klęską, Ludowa Marynarka zdoła coś zorganizować. W końcu Trevor Star był dla Republiki Haven naprawdę ważnym systemem, a ku niemu właśnie zmierzał atak Royal Manticoran Navy. Teraz najwyraźniej miał przed sobą zorganizowaną wcześniej grupę operacyjną i być może właśnie brak nerwowości i zamieszania, typowych dla przeciwnika w ostatnich miesiącach, stanowił powód jego niepokoju. Dlatego właśnie otworzył ogień z tak dużej odległości i zmusił się do ostrożnego, bezczynnego czekania.

Salwa wystrzelona przez okręty Ludowej Marynarki była znacznie słabsza, a to dlatego, że nie używały one holowanych zasobników. Mimo to trzydzieści dwa superdreadnoughty tworzące cztery eskadry liniowe odpaliły tysiąc dwieście rakiet i White Haven zmełł przekleństwo, gdy przekonał się, że przeciwnik skoncentrował ogień na okrętach Dwudziestej Pierwszej Eskadry.

Jego własne okręty wystrzeliły jeszcze dwie pełne salwy burtowe, nim wrogie rakiety znalazły się na tyle blisko, iż odezwała się pokładowa obrona antyrakietowa. Antyrakiety na ekranie miały zieloną barwę i spisywały się doskonale, ale skoncentrowanie ostrzału na ośmiu tylko celach spowodowało, że nadlatujących rakiet było zbyt wiele, by mogła sobie z nimi wszystkimi poradzić obrona przeciwrakietowa Dwudziestej Pierwszej Eskadry. Część rakiet wroga po prostu musiała się przez nią przedrzeć…

Najpierw jednak ich własne rakiety doleciały do celu. Sprzężone działka laserowe zniszczyły wiele rakiet, które przedostały się przez zaporę antyrakiet, ale by nadlatujące pociski stały się całkowicie niegroźne dla okrętu, musiały zostać zniszczone co najmniej dwadzieścia pięć tysięcy kilometrów od jego burty. Co prawda okręty RMN obrały za cele trzy eskadry, nie jedną, ale ilość rakiet była tak duża, że sam rachunek prawdopodobieństwa działał na ich korzyść. Coraz więcej pocisków docierało do celu, a ich impulsowe głowice laserowe detonowały jedna po drugiej, rozsiewając wokół promienie laserowej energii. Część z nich pochłonęły lub odbiły osłony burtowe, ale dziesiątki przedarły się przez tę ostatnią linię obrony i pruły pancerne kadłuby, niosąc śmierć i zniszczenie. Potężne okręty traciły atmosferę i uzbrojenie, ginęli członkowie załóg, węzły napędów przestawały istnieć, a osłony burtowe znikały bądź przestawały być stabilne, ułatwiając zadanie kolejnym promieniom laserowym.

Nim piekło wokół okrętów Ludowej Marynarki zelżało, pierwsza wystrzelona przez nie salwa dotarła do okrętów Royal Manticoran Navy. Ponieważ okręty Ósmej Eskadry znajdowały się zbyt daleko za rufami jednostek Dwudziestej Pierwszej Eskadry, nadlatujące pociski mogły ostrzeliwać jedynie działka laserowe okrętów wchodzących w skład eskadr Dwudziestej Pierwszej i Siedemnastej. A było ich zbyt mało, by mogły poradzić sobie ze wszystkimi — i teraz straty zaczęły ponosić okręty RMN.

White Haven obserwował z rosnącym niepokojem przebieg starcia. Jego dowódcy spisywali się doskonale — według danych wyświetlanych w dolnej części ekranu nieprzyjaciel poniósł poważne straty, choć jak dotąd żaden okręt nie został zniszczony. Co dziwniejsze, żaden też nie wycofał się z walki, choć parę było praktycznie wybebeszonymi wrakami. Jego własny okręt flagowy został tylko lekko uszkodzony, mimo że ekran w pewnym momencie zamigotał, ale wiedział, że to nie potrwa długo — przy boju spotkaniowym i ciągłym ostrzale na coraz krótszy dystans, mimo iż każda następna salwa była mniej liczna od poprzedniej, przez obronę antyrakietową przedostawało się tyle samo rakiet, a wywoływały one coraz większe zniszczenia. Ponieważ przeciwnik utrzymywał kurs i szyk, zanosiło się na bitwę na wyniszczenie — coś, co było koszmarem każdego dowódcy formacji liniowej.

— Pierwszy ma dość, sir! — zameldował jego szef sztabu, widząc jak pierwszy nieprzyjacielski dreadnaught wypada z szyku i obraca się, by ustawić ekranem ku nadlatującym pociskom.

— Widzę, Byron — skwitował White Haven.

W jego głosie nie było śladu radości brzmiącej w głosie kapitana Huntera.

Nie ulegało kwestii, że właśnie zakończył się okres łatwych zwycięstw — Ludowa Marynarka zdołała się zmobilizować i znów stała się groźnym przeciwnikiem. Najlepiej świadczyło o tym to, iż pozostałe okręty nadal utrzymywały szyk i strzelały. Dotąd strata pierwszego doprowadzała zwykle do paniki, a zawsze do zamieszania. Tym razem było inaczej. Co nie wróżyło dobrze na przyszłość. Co prawda przeciwnik nadal popełniał błędy, ale już nie takie jak wcześniej. To starcie było niezwykle zacięte. Okręty wrogiej formacji powinny już odpadać po dwa i po trzy, gdy zdemoralizowani oficerowie mieli okazję przekonać się na własnej skórze o przewadze technicznej Królewskiej Marynarki, a tymczasem nic takiego nie miało miejsca. Przeciwnik trzymał szyk i nie była to miła świadomość dla kogoś, kto wiedział, jaką przewagą liczebną i tonażową dysponuje nadal Ludowa Marynarka. Tymczasem przeciwnik uparcie nie zmieniał kursu mimo ponoszonych strat, chcąc dotrzeć w zasięg broni energetycznej, bowiem dopiero to było w stanie zniwelować przewagę techniczną rakiet i systemów elektronicznych okrętów Royal Manticoran Navy.

Jeden z zielonych symboli przedstawiających okręty RMN zaczął pulsować pomarańczowo, gdy pół tuzina promieni laserowych trafiło w niego równocześnie. Ekran HMS King Michael zniknął, potem pojawił się na nowo i przez sekundę White Haven myślał, że najgorsze za nimi — w następnej sekundzie superdreadnaught zmienił się w miniaturową supernową. Mający ponad osiem milionów ton i liczącą sześć tysięcy ludzi załogę okręt przestał istnieć. Ktoś zaklął cicho, ktoś inny westchnął, admirał Hamish Alexander polecił zaś lodowato opanowanym głosem:

— Kapitanie Goldstein, proszę zmienić kurs o piętnaście stopni na prawą burtę.

W ten sposób oddalał się od przeciwnika, zwiększając tym samym czas trwania pojedynku rakietowego. Przy takiej różnicy sił jego okręty nie miały szans w starciu na małą odległość, a pojedynek rakietowy z każdą chwilą zmniejszał tę dysproporcję. Z ponurą satysfakcją obserwował, jak formacja wroga także zmienia kurs i to gwałtowniej — okręty Ludowej Marynarki wykonały ostrzejszy zwrot, chcąc szybciej zmniejszyć dystans, choć w ten sposób niebezpiecznie wystawiały nie osłonięte dzioby na trafienia. Dało się to natychmiast zauważyć — w kilka sekund po zmianie kursu eksplodował pierwszy superdreadnaught, a nim odległość zmniejszyła się do czterech milionów kilometrów, dwa kolejne przestały istnieć. Liczne trafienia i uszkodzenia pozostałych powoli, lecz stale wyrównywały siły obu stron, o czym na bieżąco informowała wyświetlająca się na dole ekranu analiza taktyczna.

— Kapitanie Goldstein, proszę zmienić kurs o dziesięć stopni na lewą burtę — polecił White Haven, gdy uznał stosunek sił za zadowalający. — Skoro tak chcą się do nas zbliżyć, pomożemy im.

— Aye, aye, milordzie. Jest dziesięć stopni na lewą burtę!

Ostrzał przybrał na sile, gdy odległość między obiema flotami zaczęła się zmniejszać, ale coraz bardziej uwidaczniała się przewaga okrętów Królewskiej Marynarki — coraz więcej wyrzutni wroga milkło, kolejny okręt wypadł z szyku, ustawiając się ekranem do przeciwnika. Przy tym stosunku strat — pięć okrętów wroga wyłączonych z walki za jeden własny — jego eskadra będzie miała przewagę, gdy znajdą się w zasięgu broni energetycznej…

White Haven zmarszczył brwi: ten, kto dowodził siłami Ludowej Marynarki, także miał tego świadomość, więc dlaczego parł do samobójstwa?! Nightingale stanowił istotny element zewnętrznej strefy obronnej Trevor Star, ale nie na tyle istotny, by był wart utraty trzydziestu dwóch okrętów liniowych. Musiał istnieć inny powód tego szaleństwa…

— Nowy kontakt! Nieprzyjacielskie okręty liniowe w namiarze 046 na 039! Odległość osiemnaście milionów kilometrów i zmniejsza się! — rozległ się nagle głos jednego z operatorów. — Oznaczenie sił: Bogey 2!

White Haven odwrócił się ku głównej holoprojekcji taktycznej — za prawoburtową ćwiartką rufową jego okrętu flagowego zaczęły się pojawiać nowe symbole, w miarę jak superdreadnoughty przeciwnika uruchamiały napędy i stawały się widoczne dla sensorów. Dwadzieścia cztery nowe okręty liniowe stanowiące drugie ugrupowanie wroga wyjaśniały sytuację i dziwne zachowanie pierwszego, którego zadaniem było wciągnąć go w zasadzkę. Niechętnie, ale musiał przyznać, że Ludowa Marynarka naprawdę wracała do formy — gdyby dowódca drugiego zespołu poczekał jeszcze z kwadrans, cała eskadra Królewskiej Marynarki znalazłaby się w potrzasku, zmuszona walczyć na bliską odległość z niedobitkami pierwszej grupy, a wystawiona na ogień z boku i z góry drugiej, o której istnieniu nic nie wiedziała. Niewiele okrętów RMN zdołałoby ujść z tej zasadzki.

White Haven uśmiechnął się złośliwie — gdyby przeciwnik poczekał… ale tego nie zrobił i ujawnił się o kwadrans za wcześnie, co zmieniało sytuację diametralnie. Był to bez wątpienia skutek braku doświadczenia dowodzącego zespołem Bogey 2, a to z kolei było skutkiem czystek, które nowe władze Ludowej Republiki przeprowadziły we flocie. Wyrżnęli praktycznie wszystkich wyższych dowódców, a więc i większość doświadczonych, co się właśnie zemściło. Bardziej doświadczony oficer zignorowałby straty ponoszone przez pierwszy zespól i czekał, aż przeciwnik znajdzie się w potrzasku. Przy tak niewielkiej odległości i przy ostrzale z broni energetycznej z obu burt przewaga techniczna uzbrojenia dalekodystansowego nie liczyłaby się, a okręty Królewskiej Marynarki zostałyby dosłownie zmasakrowane. I Ludowa Marynarka odniosłaby pierwsze zwycięstwo w tej wojnie.

Kwestia była prosta — nie mógł wdać się w walkę z takimi siłami, bo oznaczałoby to zagładę jego sił, a więc musiał dotrzeć do granicy wejścia w nadprzestrzeń i uciec, zanim pułapka się zamknie. By tego dokonać, nie mógł jedynie zmienić kursu, bowiem zgodnie z wyliczeniem komputera taktycznego oba zgrupowania przeciwnika połączą się wcześniej, jeśli to zrobi, a jego okręty będą i tak miały zbyt dużą prędkość, by z marszu wejść w nadprzestrzeń. Jedyne, co mu pozostało, to ostry zwrot na lewą burtę prosto ku lecącej formacji. Dzięki temu Bogey 2 nie zdąży wziąć udziału w walce. Minusem było to, że musiał wejść w zasięg broni energetycznej pierwszego zgrupowania szybciej niż planował, co oznaczało, że poniesie znacznie większe straty niż zakładał przed bitwą.

White Haven pogodził się z tym, wiedząc, że nie ma innego wyjścia, a w ten sposób nie dość, że uratuje większość okrętów, to jeszcze zada przeciwnikowi duże straty. Wprowadził nowy kurs do podręcznego komputera nawigacyjnego i gdy na ekranie pojawiła się nowa projekcja, uśmiechnął się z mściwą satysfakcją — tak jak podejrzewał, jego eskadra znajdowała się w pozycji umożliwiającej przecięcie kursu przeciwnika bez wystawiania dziobów prosto na jego salwy burtowe. A okręty Ludowej Marynarki będą musiały zmienić kurs albo wystawią swoje nie osłonięte dzioby na jego salwy burtowe. Jeśli się zdecydują na to drugie, zadadzą mu większe straty, bowiem pojedynek potrwa dłużej, ale same zostaną zmasakrowane. — Kapitanie Goldstein, proszę wziąć kurs 270 na 000! — polecił. — Pełna szybkość i proszę przekazać na wszystkie okręty: odwrócić się ekranami do Bogey 2 i kontynuować walkę z Bogey 1!

Nie czekając na potwierdzenie, ponownie skupił uwagę na ekranie taktycznym. Jego okręty zwróciły się ekranami ku nowemu przeciwnikowi, nie przerywając ostrzału starego. Co prawda Bogey 2 znajdował się poza zasięgiem ostrzału rakiet dysponujących jeszcze napędem, ale jego dowódca mógł zaryzykować parę salw w nadziei, że pociski po wyczerpaniu paliwa nadal będą lecieć tym samym kursem, a staną się niewykrywalne dla pokładowych sensorów. W ten sposób zabezpieczył się przed taką niespodzianką i mógł skoncentrować się na pierwotnym przeciwniku.

I na dalszej ucieczce. Bo uciekał — i wiedzieli o tym wszyscy, tak jego podwładni, jak i przeciwnik. Po raz pierwszy w tej wojnie Ludowej Marynarce udało się powstrzymać całkowicie ofensywę Royal Manticoran Navy, i to zadając jej przy okazji poważne straty. Obserwował zmieniające się prognozy w miarę rozwoju sytuacji, świadom, że do samego końca bitwy nie będzie wiedział, jak wielkie one będą. Jedno nie ulegało kwestii: na pewno będą poważne…

A gdyby nie niecierpliwość dowódcy Bogey 2, byłyby olbrzymie. Przestrzeń była wystarczająco obszerna, by ukryć w niej całe floty, jak długo okręty nie emitowały zdradzającego ich obecność promieniowania, ale by zasadzka taka jak ta spełniła swoje zadanie, konieczne było doskonałe zgranie czasowe obu zespołów ją organizujących, nawet jeśli ofiara była uprzejma współpracować tak dalece jak on… Dalsze rozmyślania przerwał mu widok kolejnego zielonego symbolu zmieniającego barwę na pomarańczowy. HMS Thunderer przełamał się na dwie połowy, rozsiewając wokół kapsuły ratunkowe. White Haven przygryzł wargę — nie mógł nic zrobić dla rozbitków, bo jeśli zwolni, Bogey 2 zdoła dogonić jego formację. Jeśli zaś zostawiłby jakiekolwiek lekkie okręty, by odszukały ich i wzięły na pokłady, skazałby je na zagładę. A ich załogi na śmierć lub niewolę.

Obie połówki HMS Thunderer eksplodowały, gdy wybuchły zainstalowane z myślą o takiej konieczności ładunki autodestrukcyjne. Sekundy później znacznie silniejsza eksplozja zakończyła istnienie kolejnego superdreadnoughta Ludowej Marynarki.

Hamish Alexander zmusił się do spokojnego siedzenia i czekania. Przeciwnik będzie miał dość czasu i okrętów, by przeprowadzić akcję ratunkową, więc ci z załóg okrętów RMN, którzy ocaleli, także zostaną uratowani. Co prawda los jeńca wojennego nie był zbyt świetlaną perspektywą, ale zdecydowanie lepszą niż śmierć. Ludowa Republika miała masę wad, natomiast nic jak dotąd nie wskazywało, by nie przestrzegała międzyplanetarnych konwencji regulujących zasady prowadzenia wojny i traktowania jeńców.

— Za trzydzieści siedem minut znajdziemy się w zasięgu broni energetycznej, sir — powiedział cicho kapitan Hunter. — Według najnowszych obliczeń Bogey 1 będzie w stanie kontynuować walkę aż do przekroczenia granicy wejścia w nadprzestrzeń.

— Rozumiem — odparł spokojnie White Haven.

Doskonale zdawał sobie sprawę, że pozorami spokoju nie oszuka Huntera, ale niepisane zasady wymagały, by dowódca zawsze zachowywał spokój albo go dobrze udawał, a pozostali sprawiali wrażenie, że biorą to za dobrą monetę.

Kolejny okręt Ludowej Marynarki wycofał się z walki — pozostało ich dwadzieścia pięć, a jego załogi jeszcze zmniejszą tę liczbę w ciągu najbliższej pół godziny. A mimo to przeciwnik utrzymywał szyk i kurs — Ludowa Marynarka jako liczniejsza mogła łatwiej znieść stratę większej liczby okrętów liniowych niż Royal Manticoran Navy i dowodzący zespołem Bogey 1, najwyraźniej tego świadom, postanowił zadać przeciwnikowi jak największe straty. Obserwując coraz zacieklejszą wymianę ognia, White Haven nie miał wesołych myśli. Przeciwnik zaczął wykazywać inicjatywę, co prawda jeszcze nieporadnie i nieskutecznie, ale skończyła się panika, z jaką dotąd reagował na ataki. Zdawał sobie co prawda sprawę od samego początku, że taka chwila nadejdzie, bowiem Ludowa Republika Haven była zbyt potężna, by dało się ją pokonać w błyskawicznej wojnie, ale miał nadzieję, że jej siły zbrojne później powrócą do równowagi. Teraz wiedział, że się przeliczył…

— Byron, plan Delta Trzy — powiedział cicho, oficjalnie potwierdzając zamiar jak najszybszego wejścia w nadprzestrzeń. — Skoncentrujemy ogień na ich środkowej eskadrze: tam najprawdopodobniej jest flagowiec. Może uda się go zniszczyć, nim przemówią działa.

— Aye, aye, sir — potwierdził kapitan Hunter.

Earl White Haven odchylił się na oparcie fotela, słuchając, jak szef sztabu wydaje dokładniejsze rozkazy i obserwując ekran wizualny. Zrobił wszystko, co mógł.

Teraz mógł tylko czekać, ilu jego podkomendnych przeżyje tę bitwę.



ROZDZIAŁ I

Jak wszystkie budynki użyteczności publicznej na planecie Grayson, pałac Protektora znajdował się pod kopułą, wewnątrz której panowały ściśle kontrolowane warunki atmosferyczne i glebowe. Wyróżniało go to, że w narożniku okalających go z dwóch stron terenów zielonych znajdowała się jeszcze jedna, znacznie mniejsza kopuła mieszcząca szklarnię lub — jak kto wolał — palmiarnię.

Podchodząc do wejścia do niej, admirał Wesley Matthews przygotował się na fizyczny atak, wiedząc z doświadczenia, co go czeka. Kiedy pilnujący drzwi gwardzista w kasztanowo-złocistym uniformie w barwach domu Mayhew otworzył je, wylała się przez nie fala gorąca i wilgoci. Matthews z rezygnacją poluźnił krawat i rozpiął kołnierzyk. Tym razem był zdecydowany pozostać w mundurze, choćby miał dostać udaru.

— Witaj, Wesley — odezwał się Benjamin Mayhew IX, nie podnosząc głowy znad grządki.

— Dzień dobry, sir — odparł z szacunkiem Matthews.

Ów szacunek przytłumił nieco mikroklimat, który okazał się gorszy niż poprzednim razem. Protektor był w podkoszulku, a i tak czoło miał mokre od potu. Matthews czuł, że zaczyna się rozpływać. Przetarł oczy i spojrzał na kranik systemu enviro — czterdzieści stopni Celsjusza i dziewięćdziesiąt sześć procent wilgotności! Upór uporem, a zdrowy rozsądek zdrowym rozsądkiem — czym prędzej zdjął kurtkę mundurową i krawat oraz rozpiął trzy górne guziki koszuli. Szelest materiału nie był głośny, ale w szklarni panowała prawie absolutna cisza, toteż był doskonale słyszalny. Benjamin, słysząc ten dźwięk, uśmiechnął się i uniósł głowę.

— Nie podkręcił pan przypadkiem termostatu na moją cześć, sir? — spytał Matthews.

— Oczywiście że nie! — obruszyło się wcielenie niewinności. — Dlaczego niby miałbym zrobić coś podobnego?!

Matthews uniósł wymownie brwi, nie odzywając się słowem, co widząc Protektor zachichotał radośnie Wesley Matthews był bardzo młody jak na głównodowodzącego Marynarki Graysona, nawet biorąc pod uwagę że prolong dopiero co stał się powszechnie dostępny dla mieszkańców planety. W ciągu niespełna czterech standardowych lat awansował z komodora na naczelnego dowódcę i podobnie jak jego poprzednik Bernard Yanakov był ciężko zaskoczony, gdy poznał główne hobby Protektora.

Było nim szeroko rozumiane kwiaciarstwo — od uprawy i krzyżowania gatunków po układanie w wazonach artystycznych kompozycji. Na Graysonie to ostatnie było popularną formą sztuki, ale popularną głównie wśród kobiet, a choć niektóre z rękodzieł Protektora zaiste zapierały dech w piersiach, samo zajęcie wydawało się, łagodnie mówiąc, dziwne w przypadku głowy państwa. Yanakov miał w tej kwestii poważną przewagę, bowiem był nie tylko kuzynem Protektora, ale w dodatku starszym kuzynem, i znał go od urodzenia, toteż nigdy nie ukrywał opinii o jego zainteresowaniach, wyrażanej przeważnie z celną złośliwością. Matthews nie mógł tak postąpić, co i tak nie zmieniało faktu, iż Benjamin wiedział, jaka jest jego opinia w tej materii.

Bawiło go to, nie obrażało, ale nie przeszkadzało w drobnych złośliwościach, jak choćby ta, że nie mógł się powstrzymać, by nie organizować prywatnych spotkań w szklarni albo nie zajmować się układaniem kwiatów, gdy zjawił się wezwany właśnie admirał. Złośliwość nie była zbyt uciążliwa i stała się z czasem rodzajem prywatnego żartu, a odrobina humoru w ostatnich czasach była im obu wręcz niezbędna. Tym razem jednak połączenie temperatury i wilgotności okazało się zbyt silne.

— Prawdę mówiąc, sam nie planowałem tak, hm… energicznych zmian klimatycznych, ale nie miałem wyboru — przyznał Benjamin, wskazując na kwiat, którym zajmował się w chwili zjawienia się gościa. — To orchidea Hibsona z planety Indus w systemie Mitra. Piękna, prawda?

— Piękna — przyznał uczciwie, acz niechętnie Matthews.

Kwiat miał kształt dzwonu i niewiarygodnie delikatną barwę złożoną z przenikających się łagodnie odcieni błękitu i ciemnej purpury. Pachniał mocno — tak mocno, że Matthews miał wrażenie, iż zapada się w jego kielichu… otrząsnął się z pewnym wysiłkiem, który musiał być widoczny, bo Benjamin roześmiał się cicho.

— Wiem, jak to jest — przyznał. — Dziś chodzi jednak o coś innego: otóż jest go niezwykle trudno rozmnożyć poza macierzystą planetą, bowiem kwiat męski rozkwita tylko na jeden dzień raz na trzy standardowe lata. Byłem nim zafascynowany od chwili, gdy go pierwszy raz ujrzałem w konserwatorium na Ziemi. Mam szansę wyhodować hybrydę, która będzie kwitła dwa razy częściej, niestety w tym przypadku nie ja wyznaczam czas, a niezbędne jest, by proces reprodukcji nastąpił w naturalnych warunkach środowiskowych. Zakwitł w nocy, stąd ta łaźnia, a nie wiedziałem o tym, gdy wczoraj poprosiłem cię, byś mnie odwiedził. Jeśli teraz nie wykorzystam okazji…

Wzruszył wymownie ramionami, a Matthews wbrew sobie przytaknął, zapominając przybrać stosownie cierpiętniczy wyraz twarzy. Orchidea była naprawdę piękna, więc spokojnie czekał, aż gospodarz skończy zbierać próbnikiem pyłek, obejrzy go pod lupą i zamknie w hermetycznym pojemniku.

— No to zostało tylko poczekać, aż te tu zakwitną — oznajmił, nie kryjąc satysfakcji Benjamin, wskazując na zielone jeszcze pąki rosnącej w pobliżu rośliny.

— A to nastąpi…? — spytał uprzejmie Matthews.

— Za jakieś czterdzieści godzin, więc nie będziemy tu czekać — wyjaśnił Protektor i wskazał gościowi drzwi.

Matthews odetchnął głęboko, nie kryjąc ulgi.

Ledwie wyszli ze szklarni, obaj gwardziści Protektora zajęli swoje miejsca. Cała czwórka podeszła do ławki stojącej przy niewielkiej fontannie, a kiedy usiedli, prawie natychmiast pojawił się służący z ręcznikami i schłodzonymi napojami. Matthews wytarł starannie twarz, włosy i szyję i duszkiem opróżnił swoją szklankę. Protektor założył nogę na nogę, rozsiadł się wygodniej i spytał:

— Dobrze, Wesley. O czym chciałeś ze mną porozmawiać?

— O lady Harrington — odparł zwięźle zapytany, i ignorując ciężkie westchnienie gospodarza, dodał: — Wiem, że uważa pan, że to jeszcze za wcześnie, sir, ale my jej naprawdę potrzebujemy!

— Rozumiem to doskonale, ale nie będę na nią naciskał. Ona nadal dochodzi do siebie, a po takich przejściach trzeba na to długiego czasu.

— To już ponad dziewięć miesięcy, sir — zauważył z szacunkiem, ale i uporem, Matthews.

— Wiem. Wiem też, jak bardzo by ci się przydała, ale zasłużyła sobie na spokój tak długo, jak uzna to za potrzebne. A ja mam zamiar dopilnować, by nikt jej nie przeszkodził w tym leczeniu, Poczekaj, dopóki nie będzie gotowa.

— A skąd będziemy o tym wiedzieć, skoro nie pozwala mi pan nawet spytać jej o to?

Benjamin zastanowił się nad pytaniem i jakby wbrew sobie przytaknął.

— Fakt. Problem w tym, że nie sądzę, by już się pozbierała. Nie jestem naturalnie pewien, bo nie jest to osoba, która wypłakiwałaby się komukolwiek, ale Katherine potrafi z niej wyciągnąć bardzo wiele i stąd wiem, że sprawy nie mają się dobrze. Był nawet taki okres, gdy się bałem, że ją całkowicie stracimy… a to, w jaki sposób określone elementy zareagowały na nią, bynajmniej nie pomagało…

Matthews przytaknął, doskonale wiedząc, jakie „elementy” Protektor ma na myśli.

— Zdawałem sobie sprawę, że najbardziej zatwardziali reakcjoniści podniosą wrzask, gdy tylko otrząsną się z pierwszego szoku, ale nie sądziłem, że okażą się tak bezczelni — przyznał Protektor. — A powinienem! Nadal uważam, że mianowanie jej patronem było właściwym posunięciem. Nie dość, że na to uczciwie zapracowała, to jeszcze potrzebujemy jej w takiej roli, ale przyznaję, że gdybym wówczas wiedział, ile będzie ją to kosztowało, nigdy bym tego nie zrobił. Jeśli dodać protesty po śmierci Tankersleya i resztę wydarzeń na Manticore…

— Za to nie może się pan obwiniać, sir — przerwał mu zdecydowanie Matthews. — Ani ze śmiercią kapitana Tankersleya, ani z głupotą polityków Gwiezdnego Królestwa nie mieliśmy nic wspólnego. Lady Harrington także o tym wie. Nawet zresztą gdyby tak nie było, to ma pan całkowitą rację: potrzebujemy jej jako patrona, jeśli reformy mają być szybkie i trwałe, a to, co myśli grupa lunatyków, jest bez znaczenia, bo większość i to przytłaczająca naszego społeczeństwa szanuje ją. Jestem pewien, że z tego także zdaje sobie sprawę, sir, a jest osobą niezwykle silną, o czym obaj wiemy. Przetrwa to.

— Mam nadzieję, Wesley. Naprawdę mam taką nadzieję.

— Jestem pewien, że przetrwa, sir. Problem jednak w tym, że równie mocno potrzebujemy jej doświadczenia jako oficera liniowego i z całym szacunkiem, sir, ale sądzę, że nie postępujemy wobec niej sprawiedliwie, nic mówiąc jej o tym.

Jak dotąd był to najostrzejszy sprzeciw, jaki Benjamin od niego usłyszał, co skłoniło go do poważnego namysłu. Matthews rozpoznał po jego minie, co się dzieje, więc siedział cicho i cierpliwie czekał, aż Protektor przeanalizuje wszystkie za i przeciw.

— Nie wiem — przyznał w końcu Mayhew. — Możesz mieć rację, ale nadal chcę jej dać tyle czasu, ile to tylko możliwe.

— Z całym szacunkiem, sir, ale ponownie muszę się z panem nie zgodzić. Myślę, że to błąd i to prosty błąd: to pan nalega, byśmy traktowali kobiety jak równe nam, i sądzę, że ma pan rację. Wydaje mi się także, że większość nowego społeczeństwa dochodzi do tego samego wniosku, choć powoli i nie wszystkim się to podoba. Równocześnie jednakże sądzę, że pan sam nie do końca tak właśnie postępuje, sir — wygarnął Matthews i ciągnął dalej spokojnie: — Nie chcę pana urazić, ale prawda jest taka, że próbuje pan ją chronić. Jest to naturalnie podejście, jakiego spodziewałbym się po każdym uczciwym człowieku… ale czy starałby się pan aż tak bardzo ją chronić, gdyby była mężczyzną?

Benjamin zmarszczył brwi, ale i zastanowił się, zaskoczony tym, co właśnie usłyszał. A potem pokiwał głową. W przeciwieństwie do przytłaczającej większości swych poddanych kształcił się poza planetą — konkretnie na Ziemi — i miał okazję przez dłuższy czas żyć w społeczeństwie, w którym pomysł odmiennego traktowania kobiet i mężczyzn uważany był za groteskowe wynaturzenie. Przyjął ten punkt widzenia, uznając go za naturalniejszy, ale gdzieś w głębi jego duszy pozostały naleciałości przekonań panujących na Graysonie. Honor zawdzięczał nie tylko ocalenie planety, ale i życie swoje i rodziny — i odruchowo traktował ją inaczej. Na ile inaczej, tego sam nie bardzo był w stanie ocenić.

— Możesz mieć rację — przyznał w końcu. — Nie chcę, żebyś miał, ale możesz mieć… Nie mówię, że się z tobą zgadzam czy nie zgadzam, ale możesz mi wyjaśnić, co cię skłoniło do upierania się przy tej sprawie akurat teraz!

— Królewska Marynarka w ciągu dwóch miesięcy będzie musiała wycofać z naszego układu ostatnie okręty liniowe, sir.

— Tak? — Benjamin wyprostował się nagle. — A jakoś nikt mi o tym dotąd nie wspomniał. Prestwickowi zresztą też nie.

— Nie twierdzę, że admiralicja już podjęła decyzję, sir. Ani że zrobi to dobrowolnie. Powiedziałem, że będzie musiała wycofać, bo nie będzie miała innego wyjścia.

— Dlaczego?

— Bo sytuacja na froncie zaczęła się zmieniać, sir. — Matthews wyjął z kieszeni munduru kartkę papieru i wyjaśnił, posiłkując się zapisanymi na niej danymi. — Przez pierwsze pół roku walk Królestwo zajęło dziewiętnaście systemów planetarnych wchodzących w skład Republiki, w tym dwie duże bazy floty. Przez cały ten okres RMN straciła dwa superdreadnoughty i pięć dreadnaughtów, niszcząc czterdzieści okrętów liniowych Ludowej Marynarki. Zdobyła też trzydzieści jeden okrętów liniowych, które włączono do służby, nie licząc tych jedenastu, z których admirał White Haven zrobił nam prezent. Dzięki temu Royal Manticoran Navy dysponuje obecnie około dziewięćdziesięcioma procentami okrętów liniowych w porównaniu do stanu Ludowej Marynarki. Nadal ma inicjatywę i przewagę wynikającą z zamieszania i spadku morale panujących na terenie całej Ludowej Republiki Haven w wyniku rewolucji. Jednakże w ciągu ostatnich dwóch miesięcy RMN zdobyła tylko dwa systemy, tracąc dziewiętnaście okrętów liniowych, w tym dziesięć w systemie Nightingale, którego nie zdobyła. Ludowa Marynarka także poniosła poważne straty, ale należy pamiętać, że ma nienaruszoną dużą ilość pancerników. Okręty te są zbyt słabe, by brać udział w starciach okrętów liniowych, za to doskonale nadają się do osłony tyłów. Royal Manticoran Navy w ogóle nie posiada okrętów tej klasy, więc do osłony ważniejszych drugoliniowych systemów musi używać dreadnaughtów i superdreadnaughtów, co zwiększa przewagę liczebną Ludowej Marynarki w okrętach tych klas. Może użyć większej ich liczby w walkach, które są dla obu stron najważniejsze. Ujmując rzecz krótko: może sobie pozwolić na stratę większej liczby okrętów obu tych klas niż RMN, jeśli taka będzie cena zatrzymania ataku. A tempo tego ataku słabnie w miarę jak tężeje obrona Ludowej Marynarki. Dlatego też Królewska Marynarka musi wzmacniać pierwszoliniowe eskadry, chcąc zachować najdłużej jak się da inicjatywę. Już zredukowano Home Fleet do jednej trzeciej przedwojennej siły, ale to nie wystarczy. Admiralicja ma świadomość, że w ciągu paru najbliższych miesięcy atak zostanie powstrzymany, i chce zdobyć jak najwięcej systemów należących do Haven, nim to nastąpi. A zwłaszcza Trevor Star. Dlatego też wycofają skąd tylko się da okręty liniowe i to wkrótce. Może nawet ryzykując tu i ówdzie względy bezpieczeństwa… Biorąc pod uwagę, że ostatni nasz superdreadnaught zakończy remont i modernizację w styczniu, będziemy w stanie sami się obronić. Prawdę mówiąc, jestem zaskoczony, że RMN jeszcze nie wycofała z naszego systemu reszty swych okrętów liniowych. Jakie by nie były powody dotychczasowego postępowania, zrobi to wkrótce, bo po prostu nie ma innego wyjścia, sir.

Benjamin potarł w zamyśleniu podbródek, upił łyk soku, w którym lód zdążył się już rozpuścić, i przyznał smętnie:

— Nie wiedziałem, że sytuacja zmieniła się tak drastycznie… Dlaczego tak się stało, Wesley?

— Trudno powiedzieć, sir. Jestem w kontakcie tak z admirałem Caparellim, jak i admirałem Givensem, szefem wywiadu floty. Z ich informacji wynika, że Komitet Bezpieczeństwa Publicznego rządzący Ludową Republiką Haven połączył wszystkie służby wywiadowcze i kontrwywiadowcze w jedną olbrzymią całość. Na krótką metę na pewno przyspieszy to przepływ informacji, a więc usprawni ich działanie. To może być jeden powód. Drugim, paradoksalnie, są czystki, a konkretnie czystka we flocie. Czegoś podobnego nie było od czasów reżimów totalitarnych na Ziemi: oni wybili praktycznie wszystkich oficerów flagowych i masę niższych. Podobno teraz każdy dowódca eskadry czy zespołu operacyjnego dostaje „oficera politycznego” jako anioła stróża. Czystka kosztowała ich prawie wszystkich doświadczonych oficerów. Ci, którzy przeżyli, zostali tak awansowani, że też nie bardzo sobie jeszcze radzą. Ale uczą się szybko, bo wiedzą, co grozi za klęskę. W połączeniu ze stałą obecnością komisarzy ludowych daje to korpus oficerski, który nagle ma niezwykle silną wolę walki. Naturalnie są znacznie gorsi od dowódców Królewskiej Marynarki, ale mają do dyspozycji znacznie większą flotę. A kiedy najlepsi z obecnych admirałów przeżyją wystarczająco długo, by zacząć zbierać własne doświadczenia…

Matthews wymownie wzruszył ramionami, a Protektor przytaknął, niezbyt uradowany.

— Spodziewamy się więc, że RMN całkowicie straci inicjatywę?

— Całkowicie nie, sir. Spodziewam się okresu równowagi… a potem zrobi się naprawdę paskudnie. Ludowa Marynarka spróbuje kontratakować i dostanie solidne baty. Co będzie dalej, zależy głównie od tego, jak solidne. Dalej mogę jedynie snuć przypuszczenia. Jeśli chce pan je usłyszeć, sir, to służę. — Benjamin skinął głową, a Matthews zaczął wyliczać na palcach: — Najpierw będzie okres patowy, w którym obie strony będą próbowały uzyskać przewagę, ale żadna nie odważy się jeszcze wycofać zbyt wielu okrętów liniowych z głównego teatru działań. Po wtóre, reszta Sojuszu osiągnie pełen poziom produkcji przemysłowej, taki jak w tej chwili Królestwo Manticore. Oni mają w tej chwili osiemnaście okrętów liniowych w budowie, a wszystkie mają zostać ukończone w ciągu pół roku! A to są jeszcze końcówki planowania pokojowego, pierwsze efekty przestawienia gospodarki na produkcję wojenną będą za dziesięć miesięcy, czyli wtedy, kiedy my ukończymy budowę pierwszego superdreadnoughta. Kiedy nabierzemy doświadczenia, powinniśmy budować cztery lub pięć w ciągu miesiąca, a podobnie rzecz się będzie miała ze stoczniami Royal Manticoran Navy w systemach Grendelsbane i Talbot. Po trzecie, Ludowa Marynarka utraciła już zdecydowaną przewagę w okrętach liniowych i wszystko wskazuje na to, że będzie ją nadal tracić. Straciła też kilka wysuniętych baz remontowych, a to oznacza, że każda poważniejsza naprawa jednostki uszkodzonej w czasie walki zwiększy obciążenie stoczni budowlanych, a więc spowolni budowę nowych okrętów. A należy pamiętać, że mimo swej wielkości ich stocznie są gorsze od stoczni Królestwa. Prawdę mówiąc, wątpię, czy są w stanie budować okręty szybciej niż nasze. Pozostaje jednak nienaruszona liczba pancerników, o której już mówiłem. Reasumując, zanosi się na naprawdę długą i wyczerpującą wojnę, chyba że któraś ze stron coś w pewnym momencie konkursowo spieprzy, czego naturalnie wcześniej nie da się przewidzieć. Na dłuższą metę istotny może okazać się czynnik polityczny. W tej chwili Pierre i jego Komitet wprowadzili rządy terroru. To, jak długo zdołają je utrzymać lub też czym spróbują je zastąpić, może okazać się decydujące. Bowiem ta wojna nie jest walką o zdobycze terytorialne, lecz o przetrwanie. Jedna ze stron: albo Haven, albo Sojusz, a więc i my, przegra i to przegra całkowicie i ostatecznie, sir.

Protektor pokiwał w milczeniu głową — ocena politycznego aspektu konfliktu odzwierciedlała dokładnie jego własną, a dla wiedzy i zdolności analizy kwestii militarnych rozmówcy od dawna żywił szacunek.

— I właśnie dlatego, sir, tak bardzo potrzebujemy lady Harrington — dodał niespodziewanie Matthews. — Wojna z Masadą kosztowała nas praktycznie wszystkich doświadczonych oficerów flagowych, przez co zostaliśmy zmuszeni do pospiesznych awansów. W tej chwili niszczycielami czy krążownikami dowodzą oficerowie, którzy parę lat temu dowodzili dozorowcami. Nawet moje doświadczenia są nader skąpe jak na standardy Royal Manticoran Navy, a kiedy jej okręty stąd odlecą, zostanę najbardziej doświadczonym oficerem w całym systemie planetarnym… nie licząc lady Harrington.

— Ale ona pozostaje oficerem Królewskiej Marynarki. Wypożyczą nam ją?

— Sądzę, że Admiralicja będzie uszczęśliwiona. To nie Ich Lordowskie Moście wpadły na pomysł pozbawienia jej dowództwa i wysłania na półpensję, ale to właśnie ułatwia sprawę, bowiem Królestwo ma długą tradycję „wypożyczania” swym sojusznikom oficerów znajdujących się w takiej właśnie sytuacji. Poza tym wypożyczyli nam już i tak sporo oficerów oraz personelu będącego w aktywnej służbie. Co prawda pojęcia nie mam, jak ich Izba Lordów zareaguje na wstąpienie lady Harrington do naszej marynarki wojennej i to jako starszego rangą oficera, ale przyznam, że guzik mnie to obchodzi. Izba jako całość zachowała się równie głupio jak najgorsi z naszych konserwatystów, a Królowa, jak mi się mocno wydaje, zdecydowanie opowiada się po stronie lady Harrington.

— Podobnie jak przytłaczająca większość członków Izby Gmin — dodał Benjamin i westchnął. — Muszę się nad tym zastanowić. Zgadzam się z twoją oceną i przyznaję, że jej potrzebujemy, ale niezależnie od tego, czy jest to z mojej strony nadopiekuńczość, czy zdrowy rozsądek, nie zgodzę się żądać od niej czegokolwiek, jak długo nie będę pewien, że może udźwignąć te obowiązki. Ani jej, ani nam nic nie przyjdzie z tego, że będziemy chcieli czegoś zbyt szybko lub zbyt ostro.

— Zgadzam się, sir — przyznał Matthews, mając świadomość, że wygrał.

Benjamin Mayhew troszczył się o kobietę, która czterdzieści dwa standardowe miesiące temu uratowała planetę Grayson przed zagładą, ale był władcą tej planety i w końcu wynikające z tego właśnie tytułu poczucie obowiązku zmusi go do poproszenia Honor Harrington, by założyła mundur Marynarki Graysona…

Niezależnie od tego, ile by ją to miało kosztować.



ROZDZIAŁ II

Dama Honor Harrington, hrabina i patronka Harrington, zrobiła trzy szybkie kroki i odbiła się od trampoliny. Eleganckim łukiem przecięła powietrze i zanurzyła się w wodzie, prawie nie wywołując plusku. Ponieważ woda w basenie była krystalicznie przezroczysta, główny steward James MacGuiness mógł bez trudu obserwować, jak wypływa na powierzchnię z gracją prawie delfina. Gdy się na niej znalazła, przewróciła się na plecy i bez pośpiechu dopłynęła do brzegu liczącego pięćdziesiąt metrów basenu, kończąc tym samym poranne ćwiczenia pływackie.

Krystoplast kopuły pokrywającej Harrington House łagodził blask systemowego słońca, z czego najbardziej korzystał Nimitz. Teraz właśnie wylegiwał się na plamie przefiltrowanego blasku, wyciągnięty na stojącym obok basenu stoliku. Kiedy MacGuiness z ręcznikiem przerzuconym przez ramię podszedł do schodów prowadzących do basenu, treecat leniwie otworzył ślepia i przeciągnął się. Potem wstał, przeciągnął się ponownie i usiadł, owijając tylne i środkowe łapy ogonem. Następnie ziewnął, i nie ukrywając rozbawienia, obserwował ociekająca wodą Honor wychodzącą z basenu. Widząc, jak wykręca sięgające ramion włosy, potrząsnął łbem — treecaty były tolerancyjne, ale nienawidziły być mokre, toteż mimo czterdziestu standardowych lat znajomości Nimitz nadal uważał, że jego człowiek ma czasami naprawdę dziwaczne pomysły na spędzanie wolnego czasu, nie wspominając już o doborze rozrywek, ale zdążył się do tego przyzwyczaić.

Dowodzący ochroną osobistą Honor Harrington major Andrew LaFollet znał ją znacznie krócej i nie zdążył się przyzwyczaić, choć robił co mógł, by zachować obojętny wyraz twarzy, widząc, jak jego patronka owija się ręcznikiem. Mimo młodego wieku był zastępcą dowódcy Gwardii Harrington i naprawdę doskonałym fachowcem. Ponieważ graysońskie prawo nakazywało, by ochrona cały czas towarzyszyła patronowi, musiał być obecny przy porannych ekscesach pływackich. Akurat przeciwko jego asyście przy tym zajęciu Honor nie protestowała. Już choćby to powinno poprawić mu humor, gdyż patronka Harrington z najwyższym trudem akceptowała ciągłą obecność ochrony — ale wcale nie poprawiało.

LaFollet był przerażony, kiedy dowiedział się, że Honor ma zamiar dobrowolnie zanurzyć się w zbiorniku wodnym o ponad trzymetrowej głębokości. Pływanie stanowiło dawno zapomnianą sztukę na Graysonie z uwagi na stężenie ciężkich pierwiastków w wodzie i LaFollet nie znał nikogo, komu przyszłoby do głowy, by kąpać się w dużym zbiorniku. Przez trzydzieści trzy lata standardowe, czyli zanim nie znalazł się w służbie Honor poza planetą, nigdy nie wypił kropli ani nie umył się w wodzie, która nie została starannie przefiltrowana i przedestylowana, toteż sam pomysł wlania tysięcy litrów cennego płynu w dziurę wykopaną w ziemi, a potem skakanie do niej był, najłagodniej określając, nienormalny. Jako taki też go potraktował, gdy pierwszy raz usłyszał, że lady Harrington chce mieć „basen kąpielowy”.

Naturalnie każdy patron miał prawo do fanaberii (a jego patronka oczywiście większe niż inni), ale pomysł od początku się LaFolletowi nie podobał i to z dwóch powodów. Tylko jeden z nich odważył się jednakże wypowiedzieć. Sprowadzał się do prostego pytania: skoro w całej domenie tylko lady Harrington i MacGuiness umieli pływać, to co mieli robić ludzie z ochrony, gdyby patronka znalazła się nagle w niebezpieczeństwie w samym środku tego mokrego dziwadła?

Co prawda zarumienił się, zadając jej to pytanie, ale spotkał się na szczęście z całkiem poważną reakcją. Po głębszym namyśle podała mu jedyne sensowne rozwiązanie, które równocześnie zakończyłoby sprawę — powinni nauczyć się pływać.

LaFollet wolał nie kontynuować tematu, zadowolony, że nie zaczęła się śmiać, gdy usłyszała pytanie. Zresztą śmiała się naprawdę rzadko, a jej oczy miały prawie ciągle poważny wyraz. Tym razem, gdy mu poradziła, żeby nauczył się pływać, błysnęły w nich iskierki humoru, z czego się ucieszył, z drugiej jednak strony było to kolejne potwierdzenie faktu, że właściwe wykonywanie obowiązków nie było zadaniem łatwym.

Powód był prosty — Honor nadal miała kłopoty z zaakceptowaniem faktu, że dla członków jej osobistej ochrony najważniejszą rzeczą we wszechświecie było chronienie jej życia i zdrowia. I że znaczna część rozrywek, którym oddawała się w czasie wolnym, przyprawiała ich o siwe włosy i notoryczny ból głowy. Zwłaszcza zaś LaFolleta. Z zaakceptowaniem jej oficerskiej kariery nie miał problemów, co nie znaczyło, że podobało mu się ryzyko, jakie przy tym ponosiła. Było to jednak ryzyko właściwe… poważne i wynikające z pełnionych obowiązków wojskowych przystojących patronowi. Natomiast reszta nie była ani właściwa, ani przystająca, a ryzyko związane z rozrywkami, którym upierała się oddawać, było równie poważne.

Już pływanie było złe, ale przynajmniej odbywało się w warunkach kontrolowanych — w dobrze widocznym miejscu położonym na otwartej, równej przestrzeni chronionych gruntów otaczających Harrington House. Znacznie gorsze były loty na paralotni i LaFolletowi robiło się gorąco, ilekroć o tym myślał. Sam fakt, że kategorycznie odmawiała zabierania ze sobą awaryjnego spadochronu antygrawitacyjnego, sprawiał, że włosy stawały mu dęba.

Na szczęście nie mogła się temu zajęciu oddawać na Graysonie, podobnie jak nie mogła się kąpać poza rezydencją. Przez tysiąc lat zasiedlenia planety organizmy mieszkańców Graysona wykształciły znacznie wyższą tolerancję na ciężkie pierwiastki niż reszta rasy ludzkiej. Lady Harrington nie miała takiej tolerancji, a służba w przestrzeni nauczyła ją szacunku dla zagrożeń stwarzanych przez środowisko. Niestety powód ten odpadał, gdy odwiedzała rodziców. Wizyty te należały na szczęście do rzadkości, ale LaFollet i tak wiedział, że do śmierci nie zapomni upiornego popołudnia, gdy wraz z kapralem Mattinglym latali wyposażonym w generator promienia ściągającego pojazdem w ślad za jej paralotnią nad grzbietem Copper Wall i bezmiarem Oceanu Tannermana. Wolał nie myśleć przy tym, jak idealny cel stanowili tak oni, jak i Honor dla każdego umiejącego strzelać i wyposażonego w karabin pulsacyjny.

A jeszcze gorsze były jej ciągoty do wspinaczki. LaFollet przyjmował do wiadomości istnienie innych podobnych zboczeńców, nie wiedzieć po co wspinających się przy użyciu lin i haków na pionowe ściany, ale i tak uważał ganianie razem z nią po stromych zboczach bez żadnego zabezpieczenia (nie miał innego wyjścia) za nadzwyczajne poświęcenie. A na dokładkę miało to miejsce na planecie mającej o jedną trzecią większą grawitację niż ta, na której żył i działał. Natomiast zdecydowanie najgorszy był rejs dziesięciometrowym słupem, który trzymała w krytej przystani rodziców. Mimo antygrawitacyjnych kamizelek ratunkowych obaj kurczowo trzymali się czego tylko się dało z pełną świadomością, że nie mają bladego pojęcia, jak się pływa.

Zrobiła to celowo i wiedział dlaczego. Ten krótki na szczęście rejs był ostatecznym ogłoszeniem wszystkim, że nie porzuci sposobu, w jaki żyła przez ostatnie czterdzieści siedem standardowych lat, tylko dlatego, że została patronką. Była skłonna zaakceptować poświęcenie i upór ochrony postępującej zgodnie z wymogami przysięgi, ale była tym kim była i nie zamierzała z tego rezygnować. Naturalnie stanowiło to w przeszłości i z pewnością będzie stanowić także w przyszłości kość niezgody oraz powód nader uprzejmych i niezwykle zaciętych sporów z szefem ochrony, ale LaFollet zdawał sobie sprawę, że te jej cechy stanowiły jeden z powodów, dla których ludzie byli jej tak oddani. A oddanie to znacznie przewyższało zwykłe posłuszeństwo, jakie mieszkańcy domeny okazywali swemu patronowi. Poza tym w głębi serca był rad, że istniały jeszcze rzeczy, które sprawiały jej radość, choć jemu przysparzały jedynie kłopotów.

Mimo to żałował chwilami, że nie jest choć trochę bardziej podobna do typowych kobiet z Graysona. Co prawda jego własne przekonania co jest właściwe i co przystoi kobiecie, uległy radykalnej zmianie, ale nadal pozostał mężczyzną wychowanym na Graysonie. Nauczył się pływać gnany poczuciem obowiązku i czystą determinacją. Ba, skończył nawet kurs ratownika i ku swemu szczeremu zdumieniu stwierdził, że pływanie jest całkiem przyjemne. Zmusił też do tego wszystkich członków osobistej ochrony i obecnie jedynie Jamie Candless traktował kontakt z wodą jako przykry obowiązek. Pozostali spędzali w basenie sporo wolnego czasu. Ale kostium kąpielowy Honor stanowił czysty atak na graysońską obyczajność. Zasady LaFolleta w ciągu ostatniego roku przestały być „właściwe” według planetarnych standardów, z czego był nawet zadowolony, ale mimo to był ciężko zgorszony, ilekroć widział ją pływającą.

Wiedział, że poszła na duże ustępstwa — jednoczęściowy strój kąpielowy był według standardów Królestwa szczytem pruderii i bezguścia, o modzie nie wspominając, ale jego zdaniem i tak wyglądała, jakby była nago. Sytuację tylko pogarszał fakt, iż kuracji prolongu poddano ją jako dziecko, przez co wyglądała absurdalnie młodo. W połączeniu z egzotyczną urodą i atletycznym, wysportowanym ciałem prowokowało to nader niestosowne odruchy u dowódcy jej ochrony. Miała o trzynaście lat standardowych więcej niż on, a wyglądała niczym jego młodsza siostra. I nic nie mógł poradzić na to, że uważał ją za najatrakcyjniejszą kobietę, jaką znał… zwłaszcza kiedy mokry kostium dokładnie oblepiał wszystkie jej atrakcyjne krągłości.

Głównie dlatego z zasady stał tyłem do basenu, gdy Honor go opuszczała, i odwracał się dopiero wtedy, gdy miał pewność, że założyła już podany przez MacGuinessa płaszcz kąpielowy. Tym razem dał jej więcej czasu, więc zdążyła nawet usiąść w jednym z foteli plażowych, nim podszedł i zajął zwyczajowe miejsce za jej ramieniem. Uniosła głowę i uśmiechnęła się lekko, dając mu znać, że domyśla się powodów jego postępowania. W uśmiechu nie było nic złośliwego czy przykrego — tylko rozbawienie i świadomość, że wywodzą się z różnych środowisk. Wiedział, że uśmiech ten może lada chwila zgasnąć, ale ucieszył go jego widok — był bowiem kolejnym dowodem, że wreszcie zaczyna się wyzwalać spod ciężaru żalu i strat, które dotąd ją przytłaczały. Proces należał do powolnych i trudnych, ale już się rozpoczął i za to LaFollet był naprawdę wdzięczny losowi. Mógł przeżywać zakłopotanie czy zawstydzenie, jeśli dzięki temu Honor będzie się częściej uśmiechać… Lekkim wzruszeniem ramion dał jej znać, że podziela jej opinię co do naleciałości wynikających z graysońskiego pochodzenia i wychowania.

Honor uśmiechnęła się szerzej, widząc jego reakcję, i odwróciła głowę, słysząc, że MacGuiness podnosi pokrywę z tacy ze śniadaniem, którą przed chwilę postawił na stoliku. Zresztą nawet gdyby nie dosłyszała tego cichego dźwięku, nie miała prawa nie usłyszeć zadowolonego bleeknięcia Nimitza siedzącego już na wysokim stołku i gotowego do jedzenia. To, że preferowała lekkie śniadania takie jak sałatka i ser, w niczym nie zmieniało upodobań treecata uważającego, że skoro już się je, to należy zjeść dużo i dobrze. Dlatego też Nimitz dostał na śniadanie pieczonego królika, co spotkało się z jego całkowitą aprobatą.

— Rozpieszczasz nas, Mac — skomentowała z uśmiechem.

MacGuiness skwitował to wymownym wzruszeniem ramion i nalał do jej kufla ciemnego piwa lokalnego wyrobu. Napoje i przetwory nie sprawiały już kłopotów żołądkowych żadnemu z nich, natomiast do warzyw i owoców oboje podchodzili jeszcze ostrożnie — dwa milenia uprawy w innym środowisku doprowadziły do różnych zmian, nie tylko smakowych, u ziemskich roślin. Mieszkańcy planety nawet nie zdawali sobie z nich sprawy, za to Mac niektóre odchorował, zanim zorientował się w czym rzecz. Za to sery były całkowicie nieszkodliwe i doskonałe w smaku.

— Wyborne — oceniła Honor po zjedzeniu ostatniego kawałka i spojrzała na LaFolleta. — Jak tam przygotowania do uroczystości, Andrew?

— Powinniśmy zdążyć na czas, milady. Po południu sprawdzę wszystko wraz z pułkownikiem Hillem i wieczorem powinienem mieć gotowy rozkład pani zajęć.

— Doskonale — upiła solidny łyk piwa i uniosła pytająco brew. — Dlaczego mam takie wrażenie, że nie jesteś w pełni z czegoś zadowolony?

— Niezadowolony?! Nie powiedziałbym tego. Bez słowa uniosła obie brwi i czekała.

— Cóż… — przyznał w końcu z westchnieniem. — Nie jestem do końca usatysfakcjonowany przewidzianymi metodami kontrolowania tłumu.

— Rozmawialiśmy już o tym, Andrew, i wiem, że nie daje ci to spokoju, ale nie możemy tak po prostu aresztować ludzi za to, że korzystają z prawa do zgromadzeń.

— Wiem, milady. Ale przynajmniej możemy wykluczyć z takiego zgromadzenia każdego, kogo uznamy za potencjalne zagrożenie spokoju.

LaFollet w ostatniej chwili ugryzł się w język, by nie zapytać „Dlaczego?”. Większość patronów postąpiłaby właśnie w ten sposób, by zapewnić spokój i porządek.

Tym razem Honor westchnęła zrezygnowana.

Jej empatyczna więź z Nimitzem była, z tego co wiedziała, znacznie silniejsza niż większość istniejących między treecatem i adoptowanym przez niego człowiekiem. Nigdy nie słyszała, by jakikolwiek człowiek był w stanie wyczuć emocje treecata, nie mówiąc już o wyczuwaniu emocji innych ludzi za jego pośrednictwem. Z początku próbowała zniechęcić Nimitza do przekazywania jej uczuć otoczenia, ale było to równie skuteczne co oduczenie go oddychania, a w ciągu ostatniego roku tak desperacko potrzebowała jego psychicznej bliskości, że pogodziła się z tym, iż zna uczucia innych. Usiłowała sobie wmówić, że to tak samo jakby była wyjątkowo dobra w odczytywaniu mimiki i mowy ciała i pogodziła się ze świadomością, że Nimitz nie pozwoli jej nie używać nowo nabytych umiejętności.

Jak choćby teraz — Nimitz lubił LaFolleta i nie widział żadnego powodu, by nie przekazać jej jego uczuć. Albo by ukrywać własną aprobatę ich i jego samego. Oboje wiedzieli, jak LaFollet jest jej oddany, a ona na dodatek doskonale zdawała sobie sprawę, że ma ochotę rozpędzić demonstrantów bynajmniej nie ze względów bezpieczeństwa. Naturalnie stanowili pewne zagrożenie i z pewnością zakłócali spokój, ale prawdziwy powód był inny — wściekłość i pragnienie oszczędzenia jej kolejnych przykrości.

Przestała się uśmiechać. Była pierwszą patronką w dziejach Graysona — równocześnie symbolem i powodem zmian targających podstawami tutejszego społeczeństwa. Co gorsza: była nie tylko kobietą, ale i kimś obcym, pochodzącym spoza planety i nie będącym członkiem Kościoła Ludzkości Uwolnionej. Kościół mógł ją zaakceptować jako lenną patronkę Harrington, podobnie jak to uczyniło Konklawe Patronów, ale nie wszyscy zgadzali się z tymi decyzjami.

Nie winiła ich za to, ale ich ataki bolały. A mimo to jakaś jej część była im za to wdzięczna. Bynajmniej nie dlatego, że miała ukryte skłonności masochistyczne, ale dlatego, że to ją odbrązowiało. Jej desperacka obrona planety przed fanatykami z Masady spowodowała, iż większość społeczeństwa traktowała ją jak bohaterkę epickiej holodramy, okazując jej męczący wręcz szacunek graniczący z uwielbieniem, generalnie rezerwowanym dla postaci historycznych stojących na cokołach pomników.

Nie było miło słyszeć pod swoim adresem epitety w stylu: „nierządnica”, „szatańskie nasienie” czy „kurew wszeteczna”, ale stanowiły one przeciwwagę dla przytłaczającego uszanowania. Kiedyś czytała, że któreś z antycznych ziemskich imperiów — rzymskie albo francuskie — miało zwyczaj umieszczać w rydwanie zwycięskiego generała w czasie tryumfalnego pochodu niewolnika. W czasie gdy tłum wiwatował na jego cześć, niewolnik powtarzał mu, że jest zwykłym śmiertelnikiem. Wtedy, gdy o tym przeczytała, uznała to za dziwactwo, teraz doceniała jako naprawdę mądre posunięcie. Wiedziała z własnego doświadczenia, jak łatwo jest przyzwyczaić się do wiwatów — w końcu kto nie marzył, by zostać uwielbianym przez wszystkich bohaterem?

Uśmiech zniknął z jej twarzy — na zasadzie odległego skojarzenia wróciły bolesne wspomnienia. Wracały już coraz rzadziej, ale spowodować je mogło dosłownie wszystko i nigdy nie wiedziała, co to może być, gdyż nie poprzedzało ich żadne ostrzeżenie. Nadal zbyt świeże były rany i zbyt wiele przypadkowych słów czy myśli mogło je otworzyć. Nikt poza Nimitzem nie wiedział o jej koszmarach nocnych i wolała, by tak pozostało. Treecat rozumiał jej żal i ból, choć nie poczucie winy. które dopadało ją, gdy przypominała sobie, jak została graysońską bohaterką… i straciła dziewięciuset ludzi, zarabiając na to miano. Ludzi, których prawdziwy bohater zdołałby w jakiś sposób ocalić. Wiedziała, że w walce zawsze ponosi się straty i że dowodzenie okrętem nierozerwalnie związane jest z podejmowaniem decyzji, które dla tych czy innych członków załogi mogą oznaczać życie lub śmierć. Jedynie w głupawych historyjkach dla naiwnych pisanych przez idiotów dobro wychodziło nie tknięte z ciężkiej walki ze złem. Tylko nikt nigdy nie był w stanie jej wytłumaczyć, dlaczego to jej podkomendni musieli płacić życiem za zwycięstwo.

Nie pierwszy raz traciła ludzi, którymi dowodziła, ale tym razem było inaczej — tym razem ból był nieporównywalnie większy, bo straciła też wiarę w takie wartości jak obowiązek i honor. Dotąd były to niezwykle ważne kwestie, a od tej bitwy jakaś jej część cały czas zastanawiała się z gorzką ironią, jak mogła kiedykolwiek podporządkować życie tak niewdzięcznym ideom. Kiedyś były jasne i oczywiste, ale z każdą śmiercią stawały się coraz bledsze i mniej pewne. Z każdym medalem i zaszczytem także. W dodatku mimo bólu wywołanego śmiercią tylu ludzi inna jej część kurczowo trzymała się tych idei i cieszyła się z dowodów uznania nie z powodu ambicji, lecz w desperackiej nadziei, iż udowadniają coś bardzo ważnego. Jak choćby to, że to jedyna rzecz, w której była naprawdę dobra, była istotna dla wszystkich, że nie oznaczała tylko bezsensownej śmierci ludzi wypełniających jej rozkazy…

Wzięła głęboki oddech i równocześnie też wzięła się w garść. Wiedziała dzięki Nimitzowi, że te śmierci były potrzebne dla osiągnięcia czegoś większego i ważniejszego, jak choćby uratowania tysięcy obywateli Graysona, i wiedziała też, że nikt jej nie obwinia za to, że przeżyła. I wiedziała także, już nie dzięki Nimitzowi, że to nie z własnej winy znalazła się w sytuacji tak krytycznej, że kosztowała ją kilkuset zabitych. I że zrobiła co mogła, by uratować jak najwięcej.

Był taki czas po bitwie o Yeltsin, a nawet po bitwie o Hancock, kiedy była w stanie się z tym pogodzić i zaakceptować taką wymianę. Nie przyszło jej to łatwo ani nie była z tego powodu szczęśliwa, ale nie miała też koszmarów. Była w stanie przezwyciężyć wątpliwości i żyć dalej ze świadomością, że będzie musiała ponownie dowodzić, a więc skazywać ludzi na śmierć. A potem to wszystko się zmieniło, bo coś w niej pękło.

Nocą, gdy miała odwagę zajrzeć w głąb własnej duszy, z całą uczciwością przyznawała, co to takiego. Bowiem z tą stratą nie pogodziła się i nie nauczyła się żyć, a co gorsza była to strata prywatna, a odbijała się na wszystkim. Paul Tankersley był tylko jednym człowiekiem, a razem byli mniej niż rok, a mimo to jego strata była znacznie gorsza i boleśniejsza niż śmierć wszystkich ludzi pod jej rozkazami razem wziętych. Nawet teraz, po dziesięciu miesiącach, budziła się w nocy i czuła przytłaczającą samotność. To właśnie ta strata pozbawiła ją pewności siebie i powiększyła wagę wszystkich pozostałych. W części nienawidziła się za to, ponieważ niewłaściwe było opłakiwanie pozostałych jedynie z powodu straty Paula.

Czasami, gdy miała na to dość siły, zastanawiała się, co by się z nią stało, gdyby nie było Nimitza. Nikt poza nim nie zdawał sobie sprawy, jak bardzo pragnęła przestać istnieć. Chciała to wszystko skończyć zimno i logicznie, gdy tylko zabije mordercę Paula. Poświęciła swą karierę zawodową, a pewna część jej świadomości uparcie twierdziła, że chciała ją poświęcić, by mieć jeszcze jeden powód do zakończenia swego marnego żywota. Wtedy wydawało jej się to jedynym rozsądnym posunięciem, teraz wspomnienie tej decyzji stanowiło jedynie kolejny powód pogardy dla samej siebie za słabość i skłonność do poddania się własnemu cierpieniu, podczas gdy nigdy nie poddała się cierpieniu innych.

Znajomy, puszysty i ciepły ciężar wyładował jej na kolanach. Delikatne, chwytne przednie łapy spoczęły na ramionach, a zimny nos pomyział ją po prawym policzku. Równocześnie poczuła lekkie niczym piórko psychiczne muśnięcie. Objęła Nimitza i przytuliła go mocno, tak fizycznie, jak i psychicznie, bardziej czując niż słysząc jego ciche, głębokie mruczenie. Ofiarował jej miłość i wsparcie, obiecując, że cokolwiek by się nie stało, nigdy nie będzie tak naprawdę sama. A w niego nie wątpiła. Znał ją lepiej niż jakakolwiek żyjąca istota i choć naturalnie nie był, bo nie mógł być obiektywny, wiedział, jak głęboko została zraniona i o ile ostrzej ocenia samą siebie. Wielokrotnie zresztą ganił ją za to, podobnie jak i teraz…

Honor odetchnęła głęboko i otworzyła oczy, kolejny raz przezwyciężając ból. I uśmiechnęła się słabo, widząc troskę we wzroku MacGuinessa i LaFolleta. Nimitz dołożył swoje, przekazując jej ich uczucia, więc tym szybciej zrobiła, co mogła, by nad sobą zapanować — obaj zasłużyli na lepsze towarzystwo niż histeryczki rozpamiętującej własne żale i straty. Kolejny uśmiech udał się jej bardziej i poczuła ich ulgę.

— Przepraszam — powiedziała nieco chrapliwie i odchrząknęła. — Znów mi się coś przypomniało w niewłaściwym momencie… wracając do tematu, Andrew, sprawa jest prosta: jak długo nie łamią przy tym żadnych praw, ludzie mogą mówić, co myślą.

— Oni nawet nie są z naszej domeny, milady! — LaFollet nie ustąpił. — I…

Roześmiała się, przerywając mu w pół słowa.

— Nie martw się na zapas. Jestem wystarczająco gruboskórna, by przeżyć uczciwie wygłaszane opinie nawet od obcych. Jest to o tyle łatwiejsze, że znacznie mniej mnie obchodzą. Jeżeli zacznę używać Gwardii do rozpędzania demonstracji, to jedynie potwierdzę, że kłamstwa, które o mnie głoszą, są prawdziwe, zgadza się?

LaFollet posłał jej spojrzenie, którego nie powstydziłby się dorosły i przekonany o własnej racji muł, ale nie odezwał się słowem. Nie było sensu się sprzeczać, a i tak wiedział, że ma rację. Wiedział też, że treecat pozwala jej wyczuć emocje innych, i dlatego często rezygnował ze słownych argumentów. Co prawda nie miał pojęcia, dlaczego Honor tak pilnie strzegła tej tajemnicy i ukrywała ją przed wszystkimi, ale w tej kwestii całkowicie się z nią zgadzał. Nawet na Graysonie większość ludzi nie doceniała inteligencji Nimitza, uznając go za nadzwyczaj mądre, ale tylko zwierzę, nie inteligentną istotę. A to już raz uratowało jej życie, okazując się tajną bronią.

I to był wystarczający powód, by utrzymać tajemnicę, ale z drugiej strony nikt nie mógłby jej chronić tak skutecznie, jak należało, gdyby nie znał prawdy. Natomiast LaFollet zrozumiał jeszcze coś — Honor była w stanie wyczuć tylko emocje… i była pewna, że nikt nie wiedział, jak głęboko została zraniona. Nikt z jego ludzi ani nawet MacGuiness nie wiedzieli o nocach, które przepłakała — on wiedział, bo wszystkie systemy bezpieczeństwa Harrington House sprawdzał osobiście. Poprzysiągł ją chronić i umrzeć w jej obronie, jeśli zajdzie taka potrzeba, ale istniały rzeczy, przed którymi nikt, nawet Nimitz, nie był w stanie jej obronić. Dlatego krew go zalewała, gdy myślał o tej bandzie zdewociałych świń celowo zwiezionej do domeny, by ją szykanowały, obrażały i oczerniały, ignorując to, że żyją dzięki jej poświęceniu, które tak drogo ją kosztowało.

Ponieważ była jego patronką, teoretycznie zawsze miała rację, ale ważniejsze było coś innego — nie chciał dokładać jej problemów ciągłymi sporami, więc wolał zamilknąć. Kiedy uśmiechnęła się z wdzięcznością, odpowiedział lekkim uśmiechem, naprawdę rad, że Nimitz nie jest telepatą. W końcu to, o czym nie wiedziała, nie mogło jej denerwować. A sekcja wywiadu zidentyfikowała już głównych agitatorów. Wywiad poznał też najbliższy temat wystąpień i to jeszcze bardziej rozwścieczyło LaFolleta, bo wiedział, że tym razem trafią ją w najczulszy punkt.

Zamierzali napiętnować rozpustę, jaką był bezbożny, bo wolny związek z Tankersleyem. Sakrament małżeństwa, a więc i ciężki grzech, jakim był seks pozamałżeński, stanowiły jedną z podstaw religijnych Kościoła Ludzkości Uwolnionej. Większość, choć nie wszyscy mieszkańcy planety, obwiniali za takie stosunki mężczyznę, jako że kobiet rodziło się trzykrotnie więcej, a w tak trudnym świecie jak Grayson przetrwanie, a więc i religia wymagały przestrzegania żelaznych zasad. Mężczyzna, który wdawał się w taki związek, zaniedbywał swój podstawowy obowiązek — troski i opieki nad kobietą, która go pokochała i mogła stać się matką jego dzieci. Rzecz jednak nie miała jednego oblicza i nawet darzący szacunkiem Honor nie czuli się zbyt dobrze, gdy rozmowa schodziła na Paula. Większość zaakceptowała oczywisty fakt, iż obywatele Gwiezdnego Królestwa Manticore kierowali się nieco odmiennym kodeksem moralnym, zgodnie z którym ani on, ani ona nie zrobili nic niestosownego. LaFollet podejrzewał, że tak naprawdę większość wolała po prostu nie myśleć o tym, co było tym łatwiejsze, że Tankersley od wielu miesięcy był martwy. Fanatycy natomiast nienawidzili jej przede wszystkim za to, kim była, a ten argument wyciągnęli z uwagi na jego możliwą skuteczność. W końcu któreś ścierwo użyje go tak, że Honor to usłyszy — i tego właśnie LaFollet bał się, wiedząc, jak głęboko poczuje się zraniona.

Dlatego zamiast dyskutować postanowił raz jeszcze przejrzeć akta agitatorów, żeby wbić ich sobie w pamięć. Bez wątpienia Honor się wścieknie, jeśli się zorientuje, co zrobił, ale z tym się pogodził. Gotów był zaryzykować znacznie więcej byle jej tego oszczędzić, a był pewien, że kiedy przyargumentuje odpowiednio jednemu z drugim, to przez naprawdę długi czas żaden nie będzie w stanie gęby otworzyć.

Honor przyglądała się podejrzliwie milczącemu LaFolletowi. Nie dość, że podejrzanie szybko przestał się upierać przy swoim, to na dodatek była pewna, że coś sobie postanowił. Coś, z czym niewinne szare oczęta na pewno się nie zdradzą — o tym przekonała się już nie raz. Ponieważ nie była w stanie zorientować się, co to takiego, zdecydowała mieć go na oku. Potem przestała o tym myśleć, odstawiła Nimitza na jego stołek i zabrała się za sałatkę.

Dzień miała wypełniony zajęciami, a zmarnowała już zbyt wiele czasu, rozczulając się nad sobą, toteż powinna szybko uwinąć się ze śniadaniem i wziąć do pracy.

Ta świadomość sprawiła, że zaczęła energiczniej używać widelca.



ROZDZIAŁ III

Honor zatrzymała się nagle na ścieżce, a siedzący dotąd spokojnie na jej ramieniu Nimitz potężnym skokiem wpadł w krzaki. Obserwowała z uśmiechem, jak znika w zieleni niczym smuga kremowo-szarego dymu, a potem zamknęła oczy. Dzięki więzi mogła śledzić jego wyprawę w głąb ziemskich azalii i sprowadzonych ze Sphinxa iglaków.

LaFollet zatrzymał się równocześnie z nią, zaniepokojony nagłym zniknięciem Nimitza, i dopiero widząc jej zachowanie, odprężył się i pokiwał z rozbawieniem głową, odruchowo sprawdzając wzrokiem otoczenie. Potem skrzyżował ręce na piersiach i cierpliwie czekał.

Na większości planet ogród tych rozmiarów zawierałby choć niektóre lokalne rośliny. Na terenie posiadłości Harrington House nie rosła ani jedna, nawet z tych najpiękniejszych, bowiem roślinność Graysona bywała niebezpieczna nawet dla żyjących tu od pokoleń ludzi. Dla kogoś z układu Manticore mogła okazać się śmiertelna, dlatego projektując ogród, zrezygnowano z nich, by nie kusić losu. Na wszelki wypadek bezpieczniej było, by Honor i Nimitz nie stykali się bezpośrednio z potencjalnie dla siebie trującymi roślinami. Projektanci zadali sobie sporo trudu, by w tajemnicy przed Honor odkryć, które z roślin jej rodzinnego systemu najbardziej lubi, i sprowadzić je. Najwięcej jednak roślin sprowadzono z Ziemi, podobnie zresztą jak i zwierząt, dzięki czemu ogród stanowił przedziwne połączenie ogrodu botanicznego i zoologicznego, złożonych z przedstawicieli flory i fauny Ziemi i Sphinxa. Stworzono go specjalnie dla przyjemności patronki Harrington, która niemal równocześnie przeżyła wzruszenie z powodu tego dowodu troski i szok z powodu jego kosztów.

Gdyby wiedziała, co zamierzają i ile będzie to kosztowało, na pewno sprzeciwiłaby się całemu projektowi, ale dowiedziała się za późno, a pomysł był autorstwa samego Protektora. Nie zostało jej więc nic innego, jak być wdzięczną i to nie tylko w imieniu własnym, ale przede wszystkim w imieniu Nimitza. Nie oznaczało to, że jej nie sprawia radości, lecz że nieporównywalnie większą sprawia treecatowi nie mogącemu w żaden sposób buszować po lasach bujnie porastających planetę. Nimitz był znacznie inteligentniejszy, niż podejrzewała większość ludzi i mimo że nie był zdolny do wydawania artykułowanych dźwięków, rozumiał lepiej standardowy angielski niż wielu mieszkańców Graysona. Nie należało się jednakże spodziewać, by zrozumiał, co to takiego „zatrucie rtęcią”, czy na czym polega zagrożenie zatrucia ciężkimi pierwiastkami. Honor była pewna, że przekonała go, iż roślinność poza kopułą jest niebezpieczna, bo nie próbował się do niej zbliżyć, natomiast sama nie do końca wiedziała, jakie niebezpieczeństwo treecat zrozumiał. Natomiast ogród na terenie posiadłości stanowił jego ulubione miejsce zabaw, znacznie aktywniej wykorzystywane niż jej przyszłoby to do głowy.

Teraz odszukała najbliższą ławkę i siadła na niej, ledwie zauważając obecność LaFolleta, gdyż skupiona była na śledzeniu poczynań Nimitza przemykającego przez porastające ogród poszycie. Treecaty były groźnymi myśliwymi stanowiącymi ukoronowanie nadrzewnego łańcucha pokarmowego. Nimitz właśnie oddawał się łowom, które sprawiły mu prawdziwą przyjemność. Naturalnie nie musiał łapać sobie pożywienia, ale lubił pozostawać w formie, a polowanie było dlań najlepszym ćwiczeniem.

Tym razem do akcji sprowokował go zapach wiewiórki (rodem ze Sphinxa ma się rozumieć, a było to zwierzę niewiele wyglądem przypominające ziemski pierwowzór). Jej obraz Honor zobaczyła nagle w swym umyśle — niezwykle wyraźny, tak jak zamierzał Nimitz, którego oczyma była teraz w stanie obserwować ostatni etap polowania. Wiewiórka siedziała przy wejściu do nory, ogryzając szyszkę prawieświerku. Wiał łagodny sztuczny wietrzyk, ale w stronę treecata, więc wiewiórka nie miała prawa wyczuć Nimitza, a o usłyszeniu go nie mogła nawet marzyć, bowiem poruszał się naprawdę bezgłośnie. Podpełzł na odległość wyciągniętej łapy i zamarł pełen czystego zadowolenia z własnego osiągnięcia. A potem wyciągnął przednią chwytną łapę i dźgnął wiewiórkę ostrym niczym szpila pazurem wskazującego palca w tyłek.

Szyszka poleciała w krzaki, a wiewiórka wyskoczyła prosto w górę niczym wypchnięta sprężyną. W locie odwróciła się, wrzasnęła oburzona, potem wylądowała i zamarła sparaliżowana przerażeniem, gdy odkryła, że ma do czynienia ze swym najgroźniejszym naturalnym wrogiem. Stała tak, drżąc na całym ciele i czekając na śmierć, niezdolna do jakiegokolwiek ruchu, aż Nimitz nie bleeknął radośnie i nie palnął jej w nos otwartą łapą, ale ze schowanymi pazurami. Cios nie był zbyt silny, ale wystarczył, by wiewiórka zrobiła salto i otrząsnęła się z szoku — błyskawicznie pozbierała się z ziemi i przez moment wydawało się, że przebiera wszystkimi sześcioma łapami w powietrzu, nim prysnęła prosto do nory, piszcząc rozpaczliwie. Kiedy zniknęła w mrocznym otworze z kolejnym piskiem, Nimitz usiadł zadowolony i zamruczał z autentyczną satysfakcją.

— Wiesz, że jesteś okropny, Stinker? — powitała go Honor.

— Bleek! — zgodził się radośnie i wskoczył jej na kolana. LaFollet prychnął cicho, lecz treecat zignorował jego rozbawienie jako niegodne uwagi. Obejrzał starannie łapy, pozbył się jakiejś grudki ziemi i oblizał wąsy, każdym gestem dając do zrozumienia, jak jest z siebie zadowolony.

— Ta wiewiórka nic ci nie zrobiła.

Nimitz wzruszył ramionami przednich łap, którego to gestu nauczył się od ludzi.

Treecaty zawsze zabijały tylko tyle zwierząt, by zaspokoić głód, ale polowanie było dla nich czystą przyjemnością i wcale nie musiało być uwieńczone zabiciem ofiary, by zostać uznane za udane. Może to także powodowało, że tak dobrze rozumiały się z ludźmi. Dla Nimitza dzisiejsza ofiara należała do kategorii: „wiewiórka, jadalna, sztuk jedna” i to, czy wywołał u niej szok ze stresem czy nie, było mu całkowicie obojętne.

Honor pokiwała głową i skrzywiła się, słysząc bipnięcie chronometru. Spojrzała na jego ekran i skrzywiła się bardziej, po czym posadziła treecata na ramieniu i wstała. Nimitz miauknął pytająco, opierając chwytną łapę o czubek jej głowy, więc wyjaśniła:

— Jesteśmy spóźnieni, a Howard mnie zabije, jeśli nie zjawię się na tym spotkaniu.

— Wątpię, by zarządca posunął się aż tak daleko, milady — uspokoił ją z poważną miną LaFollet.

Parsknęła śmiechem, a Nimitz prychnął z lekką pogardą. Nigdy nie mógł zrozumieć, dlaczego ludzie w ogóle, a jego człowiek w szczególności przywiązywali taką wagę do „czasu” i „punktualności”. Doskonale zdawał sobie sprawę, że nie ma sensu protestować, więc zmilczał i wbił pazury w wyściełany naramiennik kamizelki, z doświadczenia wiedząc, że Honor zacznie energicznie maszerować.

Honor ubrana była w odważniejszą wersję tradycyjnego damskiego stroju graysońskiego, toteż gdy energicznie maszerowała, suknia z szelestem fruwała wokół jej długich nóg. Ponieważ tym razem naprawdę zaczęła się spieszyć, zmierzając ku wschodniemu wejściu, LaFollet, jak większość urodzonych na Graysonie, musiał prawie biec, by dotrzymać jej kroku. Może tracił w ten sposób na godności, ale zajmował przynależne do wykonywania obowiązków miejsce. Honor zdawała sobie z tego sprawę, ale nie zwolniła — była faktycznie spóźniona, a do pokonania pozostał jej jeszcze kawał drogi, bowiem Harrington House był dużą, luksusową rezydencją.

Zbyt dużą, luksusową i kosztowną jak na jej gust, ale nikt jej nie pytał o zdanie zarówno w fazie projektowania, jak i budowy. Pomyślano ją jako prezent dla kobiety, która uratowała całą planetę, więc nawet po fakcie nie bardzo mogła protestować, choć wspaniałość budowli chwilami ją przytłaczała. Poza tym, jak jej regularnie przypominał Clinkscales, nie została ona zbudowana wyłącznie dla jej przyjemności — większość miejsca zajmowały biura i instytucje administrujące domeną Harrington. Uczciwie też musiała przyznać, że zbędnej przestrzeni było w niej niewiele.

Kiedy wyszli z ogrodu, zwolniła nieco — wschodnie wejście było głównym wejściem publicznym, więc należało zachować pozory dostojeństwa, a nie gnać jak do pożaru. Stojący przy wejściu gwardzista wyprężył się i zasalutował i Harrington ledwie zapanowała nad odruchem oddania honorów. Skinęła jedynie głową i wkroczyła na schody. Była w ich połowie, gdy drzwi znajdujące się na szczycie i także stale pilnowane przez wartownika otworzyły się i stanął w nich siwy mężczyzna o ostrych rysach. Spojrzał zniecierpliwiony na chronometr, usłyszał jej kroki na kamiennych stopniach i uśmiechnął się. Już bez pośpiechu wyszedł jej na spotkanie.

— Przepraszam, że się spóźniłam — powitała go Honor. — Szliśmy już tu, gdy Nimitz zwietrzył wiewiórkę.

Howard Clinkscales wyszczerzył się radośnie i pogroził palcem Nimitzowi. Ten zastrzygł lewym uchem, bynajmniej nie przejęty naganą, i Clinkscales roześmiał się. Był czas, gdy potraktowałby obce stworzenie zupełnie inaczej, nie wspominając już o tym, że diametralnie odmiennie zareagowałby na sam pomysł, by kobieta została patronem, ale czas ten dawno przeminął.

— Cóż, skoro powód był aż tak istotny, przeprosiny nie są potrzebne, milady. Z drugiej strony powinniśmy jednak mieć przygotowane te papiery, gdy zjawi się kanclerz Prestwick z potwierdzeniem zgody rady.

— Przecież to ma być „zaskakujące oświadczenie”, więc może nie przesadzajmy z tą gotowością?

— Zaskakujące ma być i owszem, ale dla mieszkańców domeny i dla innych patronów, milady. Nie dla pani. Proszę więc nie próbować mi się tu wymigiwać od pracy. Poza tym jeszcze sobie pani nie wyrobiła stosownych dla bumelanctwa odruchów.

— Przecież ciągle mi powtarzasz, żebym się nauczyła kompromisu. Jak mam się nauczyć, skoro ty nigdy nie chcesz pójść na kompromis?!

— Aha! — prychnął Clinkscales i to był cały komentarz.

Oboje wiedzieli, że Honor czuła się nieswojo, dysponując tak autokratyczną władzą, jaką na Graysonie posiadał każdy patron, choć równie często dochodziła do wniosku. iż dobrze się stało, że tak właśnie zostało to pomyślane. Władza patrona była sprzeczna z zasadami demokracji, w której została wychowana, ale z drugiej strony w Gwiezdnym Królestwie nawet nie próbowałaby kariery administracyjnej czy rządowej, bo po prostu charakterologicznie się do niej nie nadawała i to na długo wcześniej, niż miała okazję poznać, jak od kuchni wyglądają machinacje polityki wewnętrznej.

Zresztą w ogóle się nad tymi kwestiami nie zastanawiała, nim nie została nagle wyniesiona do rangi patrona i nie zapoznała się ze związanymi z tym obowiązkami. Dopiero wtedy pojęła tak naprawdę, dlaczego nigdy nie lubiła polityki. Przez lata przygotowano ją do podejmowania decyzji, poszukiwania celów i używania niezbędnych środków, by je osiągnąć, ze świadomością, że każde wahanie może kosztować życie wielu ludzi. Te zasady były zrozumiałe i logiczne, natomiast zasady myślenia polityków były niezrozumiałe i zgoła obce tak dla niej, jak i dla każdego oficera. Konieczność nieustannego zmieniania stanowiska i dążenia do kompromisu, czyli niedoskonałego porozumienia, które nigdy długo nie trwa oraz cieszenie się połowicznymi zwycięstwami nie były dla człowieka naturalne i nie mogły być za takie uważane. Zdawała sobie sprawę, że wojskowi mają skłonność do upraszczania problemów i do dzielenia wszystkiego na czarne i białe, a od szarego bolą ich głowy. Wiedziała też, że postawa polityków zapobiegała często despotyzmowi, choć z drugiej strony równie często uniemożliwiała podjęcie potrzebnych działań. Wiedziała także, że królewscy oficerowie zawsze dążyli do zwycięstwa, bowiem połowiczne zwycięstwo oznaczało jedynie straty w ludziach i konieczność rozegrania następnej bitwy. Dlatego zresztą wojskowi preferowali autokratyczne systemy rządów, w których ludzie bez niepotrzebnego mędrkowania robili to, co im kazano. Co równocześnie tłumaczyło, dlaczego wojskowi, przejmując władzę, rzadko kiedy dobrze rządzili w nieautokratycznych społeczeństwach. Po prostu nie wiedzieli, jak zmusić aparat do sprawnego funkcjonowania, więc często psuli go kierowani jak najlepszymi chęciami. W niczym to jednak nie zmieniało jej podejścia do polityki i polityków — było to zło konieczne, którym parała się tylko dlatego, że nie miała innego wyjścia.

Przerwała rozmyślania, uśmiechnęła się złośliwie i ostrzegła:

— No dobrze, Howard: niech będzie po twojemu. Ale radzę ci, uważaj: ktoś musi w przyszłym tygodniu wygłosić to przemówienie w Kole Ogrodniczek!

Clinkscales zbladł, a minę miał przy tym tak przerażoną, że Honor nie wytrzymała i parsknęła śmiechem. Nawet LaFollet się uśmiechnął, choć natychmiast przybrał kamienny wyraz twarzy, gdy Clinkscales na niego spojrzał.

— Będę miał to na uwadze, milady — obiecał po chwili zarządca. — Teraz jednakże…?

I wskazał wymownym gestem na schody. Honor przytaknęła i razem wspięli się aż do portyku. Honor już otwierała usta, by coś powiedzieć, gdy nagle zamarła i zmrużyła oczy, które gwałtownie stwardniały. Nimitz stulił uszy i syknął wściekle. Clinkscales zaskoczony zamrugał gwałtownie i chrząknął niczym rozzłoszczony odyniec, gdy zrozumiał, co przykuło jej uwagę.

— Przepraszam, lady Honor! Zaraz każę ich usunąć! Honor potrząsnęła przecząco głową, przyglądając się ze złością grupie około pięćdziesięciu protestantów pikietujących za zamkniętą śluzą kopuły przykrywającej posiadłość. Była pilnowana przez gwardzistów i prowadziła prosto na schody, na szczycie których się znajdowali, toteż widok miała na nich pierwszorzędny.

— Zostaw ich tam, gdzie są! — poleciła pozbawionym wyrazu sopranem, gładząc rozgniewanego Nimitza.

— Ależ milady…

— Nie, Howard — przerwała mu już naturalniejszym tonem i dodała z krzywym uśmieszkiem: — Przynajmniej nauczyli się kaligrafii.

Andrew LaFollet zgrzytnął zębami, przyglądając się maszerującym w tę i z powrotem demonstrantom. Większość niosła plakaty z napisami o treści biblijnej — cytaty z Księgi Nowej Drogi, zebranych nauk Austina Graysona, twórcy Kościoła Ludzkości Uwolnionej. Ich dobór był jak zwykle tendencyjny — wybrano wszystkie, które głosiły, iż kobieta nie może być równa mężczyźnie. Na niektórych natomiast wymalowano prymitywne karykatury przedstawiające lady Harrington jako ohydną poczwarę prowadzącą społeczność do zguby. Ohyda brała się głównie z braku umiejętności plastycznych twórców, ale ogólny efekt był raczej obrzydliwy. Jego osobiście jednak najbardziej wkurzały napisy złożone tylko z dwóch słów: „NIEWIERNA NIERZĄDNICA”.

— Nie możemy pozwolić im… — oznajmił gwałtowniej niż zamierzał, ale Honor nie pozwoliła mu skończyć.

— Nie możemy ich usunąć, Andrew, i nie denerwuj się, bo wiesz o tym. Nie łamią żadnego prawa, a jeśli ich rozpędzimy, to sami je złamiemy. Teoretycznie to praworządni obywatele wyrażający swe niezadowolenie, co im wolno.

— To praworządne ścierwa, milady — oznajmił lodowato Clinkscales. — Ale ma pani rację: nie byłoby rozsądne rozpędzić ich tylko dlatego, że tam chodzą.

— Przecież żaden z nich tu nawet nie mieszka! — zdenerwował się LaFollet. — Wszyscy pochodzą spoza domeny!

Wszyscy troje wiedzieli, że miał rację — ktoś opłacił przejazd i koszty pobytu protestantów. Było to prymitywne posunięcie propagandowe na standardy Królestwa Manticore, lecz jak na Graysona niesamowicie wręcz nowatorski i mający na dodatek wszelkie pozory uczciwości pomysł.

— Wiem o tym, Andrew — powiedziała spokojnie. — Podobnie jak wiem, że reprezentują drobną część obywateli Graysona, ale niestety nic im nie mogę zrobić. Cokolwiek bym bowiem zrobiła, zadziała na ich korzyść…

Po czym ostentacyjnie odwróciła się plecami do demonstrantów.

— Howard, mówiłeś coś o pilnej papierkowej robocie? — spytała spokojnie.

— Mówiłem, milady. — Clinkscales nie był aż tak spokojny, ale ruszył ku drzwiom.

LaFollet podążył za nimi bez słowa, wiedząc, że Nimitz i tak przekaże Honor targające nim uczucia. Czuła zresztą także targającą treecatem wściekłość, ale nic nie powiedziała. Jedynie uścisnęła ramię LaFolleta i uśmiechnęła się smutno. I delikatnie zamknęła za sobą drzwi.

Major LaFollet przez długą chwilę wpatrywał się w zamknięte drzwi, opanowując wściekłość. Kiedy był pewien, że zdoła normalnie mówić, wziął głęboki oddech i uaktywnił komunikator.

— Simon?

— Słucham, sir — rozległ się natychmiast głos kaprala Mattingly’ego.

— Przy wschodniej bramie jest grupa… ludzi z plakatami.

— Ludzi, sir?

— Ludzi. Patronka powiedziała, że nie wolno nam ich rozpędzić, więc… — LaFollet umilkł i czekał na reakcję na to, czego nie powiedział.

— Rozumiem, sir. Ostrzegę ludzi, nim zejdę ze służby, żeby się do niczego nie mieszali.

— Dobry pomysł, Simon. Nie chcemy być w nic zamieszani. A tak na marginesie, to powiedz mi na wszelki wypadek, gdzie mogę cię znaleźć, zanim rozpoczniesz służbę. Gdybym cię potrzebował…

— Oczywiście, sir. Pomyślałem sobie, że zobaczę, co słychać u ekip konstrukcyjnych Sky Domes. Kończą w tym tygodniu, a lubię obserwować ich przy pracy. Poza tym wie pan, jak są oddani patronce, to ich przy okazji poinformuję co u niej nowego.

— To bardzo miłe z twojej strony, Simon. Jestem pewien, że to docenią — pochwalił LaFollet i zakończył połączenie.

Po czym oparł się o ścianę przy drzwiach i uśmiechnął bez cienia wesołości, za to z pełną satysfakcją.



ROZDZIAŁ IV

Kobieta patrząca na nią z lustra nadal wyglądała obco, acz już nie do końca. Honor przejechała raz jeszcze szczotką po sięgających ramion włosach, oddała ją Mirandzie LaFollet i wstała, odruchowo wygładzając sięgającą bioder kamizelkę z jasnozielonego zamszu. Krytycznie przyjrzała się przy okazji białej spódnicy, ale ta leżała wyjątkowo dobrze. Przyzwyczaiła się do chodzenia w sukni, a to z tego prostego powodu, że nie bardzo mogła chodzić w czym innym — w mundurze Royal Manticoran Navy chodzić nie chciała, a nie miała zamiaru wywoływać jeszcze większych kontrowersji, paradując w cywilnych spodniach. Nadal uważała suknie za szczyt niepraktyczności, ale prawie już się nie potykała o fałdy i choć z niechęcią, ale zmuszona była przyznać, że podobały jej się te falujące stroje.

Przyjrzała się sobie krytycznie w lustrze niczym młodszy oficer mający objąć pierwsze w życiu dowództwo, a stojąca obok Miranda obserwowała jej reakcję, gotowa usunąć lub naprawić każde rzeczywiste czy wyimaginowane usterki stroju. Miranda była jedynym ustępstwem na rzecz służby osobistej, bowiem Honor kategorycznie odmówiła otoczenia się armią służących tradycyjnie przysługującą każdemu patronowi. Irytowało to część służby Harrington House, czującej się przez to niezasłużenie lekceważoną, ale ignorowała to. Nikt na szczęście nie skomentował faktu, iż MacGuiness jest mężczyzną, co automatycznie dyskwalifikowało go jako osobistego służącego kobiety, ale zdała sobie sprawę, że Mac ma aż zbyt dużo zajęć jako majordomus, a poza tym raczej trudno było od niego wymagać, by był na bieżąco z najnowszymi trendami mody damskiej panującymi na Graysonie.

Stąd zgoda na jedną niewieścią służącą. Prawdę mówiąc, spodziewała się, że trudno jej będzie znaleźć taką, z którą zdoła wytrzymać, toteż była zaskoczona, gdy LaFollet nieśmiało zaproponował własną siostrę. Już to, że była jego siostrą, stanowiło wystarczającą rekomendację, ale ważniejszy okazał się jej charakter. Nie należała do kobiet szturmujących z marszu bastiony męskiej dominacji, ale była osobą niezależną i upartą, gdy się na coś zdecydowała.

Honor z początku obawiała się, czy oficjalny tytuł „osobistej pokojowej” nie będzie obraźliwy dla Mirandy, jako że zajęcie to miało na Graysonie niewiele wspólnego z podobnymi w reszcie galaktyki. Okazało się jednak, że niepokoiła się niepotrzebnie, bowiem wiązało się także ze znacznie wyższym statusem niż na innych planetach. Pochodząca z wyższych sfer klasy średniej osobista służąca była naprawdę dobrze zarabiającą i szanowaną profesjonalistką, a nie popychadłem do wykonywania prostych czynności porządkowych. Była głównie towarzyszką i przewodniczką kulturalną, czyli tym, kogo Honor najbardziej potrzebowała, a z Mirandą zrozumiały się i polubiły od razu. Naturalnie miała w obowiązkach pewien zakres czynności służebno-porządkowych, ale był to margines jej zadań. Miała też jedną słabość — za bardzo przejmowała się wyglądem Honor, ale była to najwyraźniej skaza kulturowa wszystkich graysońskich kobiet.

Z drugiej strony trudno się było temu dziwić, jeśli pamiętało się, że kobiet było prawie trzy razy więcej niż mężczyzn i że przez prawie milenium mogły pełnić jedynie role żon i matek. Poza tym Honor zdawała sobie sprawę, że nowa pozycja wymagała opanowania nowych umiejętności, jak choćby dbałości o własny wygląd. A w roli nauczycielki Miranda była doskonała. Tak naprawdę to jedynie fason stroju różnił pozycję patrona od pozycji kapitana okrętu — od obu wymagano, by zawsze wyglądali nienagannie i najlepiej jak to tylko możliwe. Przepisy mundurowe RMN znała na pamięć, teraz musiała poznać wymogi określające cywilne stroje.

Odebrała od Mirandy kapelusz i nałożyła go, uśmiechając się lekko — wolała beret oficerski albo szerokoskrzydłe nakrycie głowy, ale musiała przyznać, przeglądając się w lustrze, że w tym kapeluszu było jej do twarzy. Jak większość tutejszych damskich nakryć głowy miał duże rondo, z prawej strony mocno zawinięte. Przypominał dzięki temu kapelusze Straży Leśnej ze Sphinxa i dlatego też uparła się na taki właśnie model. Treecaty z reguły siedziały na prawym ramieniu swego człowieka, o czym strażnicy doskonale wiedzieli, bowiem większość została przez nie adoptowana, i normalnie opuszczone rondo przeszkadzałoby im. To, że przy okazji nadawało to kapeluszowi trochę zawadiacki wygląd, w niczym Honor nie przeszkadzało. Elegancję zaś podkreślała jego prostota — był biały i nie miał ani wielobarwnych wstęg, ani piór czy innych pstrokatych ozdób, w których lubowały się mieszkanki Graysona. Zdobiła go tylko jedna wstążka dokładnie tej samej barwy co kamizelka, której oba końce zwisały luźno na plecy. Podkreślało to, podobnie jak długa suknia, jej wzrost i płynność ruchów, co z rozmysłem starała się uwypuklić.

Przedstawicielki wyższych klas nieodmiennie przypominały Honor ziemskie pawie — były eleganckie, barwne i przeważnie głupie, że aż żal brał patrzeć. Poza tym z wyglądu zdecydowanie zbyt barokowe — biżuterię miały zbyt ozdobną, luźne kamizelki kapiące od brokatu i wyszywań, suknie zbyt ciężkie, obszyte koronkami i tak obszerne, że ich właścicielki przypominały dzwony. Honor nie nosiła się w ten sposób nie tylko dlatego, że oczy ją bolały, gdy na to patrzyła, ale także dlatego, że przy swoim wzroście w takim stroju wyglądałaby jak trzydrzwiowa szafa.

I aby dojść do tego wniosku, nie potrzebowała wysoce taktownej uwagi Mirandy, że brak jej jeszcze stosownej wprawy, by poruszać się w tak ciężkim stroju z gracją. Pracowała nad tym, ale szło jej wybitnie opornie, a w praktyce okazywało się, że wymagane umiejętności są znacznie trudniejsze do opanowania niż pierwotnie wyglądały, zwłaszcza dla kogoś, kto całe życie spędził w funkcjonalnym mundurze. W końcu jak każdy dobry taktyk postanowiła wykorzystać swoje możliwości do przezwyciężenia trudności — skoro nie mogła sobie poradzić z lokalną modą, należało użyć pozycji patronki, by wprowadzić nowe, odpowiadające jej standardy mody. Miranda oddała się temu zadaniu z autentycznym entuzjazmem.

Ostre rysy Honor należały do tych, które zmieniają się w piękno dopiero z czasem — dzięki prolongowi w jej przypadku zajęło to ponad dwadzieścia standardowych lat. W konsekwencji, doskonale zdając sobie sprawę, że jest brzydkim kaczątkiem, postawiła na wysportowaną, atletyczną sylwetkę. Dawało jej to nie tylko doskonałą kondycję, ale pozwalało do maksimum wykorzystać nieliczne zalety wyglądu. Wiedziała, że jest proporcjonalnie zbudowana i porusza się dobrze, co podkreślał luźny, falujący podczas ruchu strój. Dlatego takie właśnie ubrania nosiła, podkreślając różnicę ich prostotą, która jeszcze nie tak dawno oburzyłaby do żywego większość damskiej populacji planety.

Zrobiła przed lustrem dyg, który ostatnio ćwiczyła, i zachichotała, widząc w nim damę kłaniającą się wyniośle. W niczym nie była podobna do urwisa ganiającego po Sphinxie czy do kapitan Honor Harrington z Royal Manticoran Navy. I o to właśnie chodziło, bo już nie była ani jednym, ani drugim. Naturalnie miała prawo nosić mundur, ale nie chciała — co prawda nie winiła Królewskiej Marynarki za to, co ją spotkało, tylko bandę głupich pyszałków i system, ale gdzieś w głębi duszy pozostał żal… A poza tym nie miała zamiaru za każdym spojrzeniem w lustro przypominać sobie, czego ją niesłusznie pozbawiono. Jeśli rzeczywiście nadejdzie taki czas, iż przywrócą ją do służby, wtedy…

Ciche, acz pełne napięcia bleeknięcie przerwało jej rozmyślania. Odwróciła się i Nimitz wskoczył w jej objęcia, a potem błyskawicznie się z nich wymknął i wdrapał na ramię, starannie unikając zaplątania się we wstążkę od kapelusza. Wbił pazury w wyściełaną poduszkę na prawym ramieniu i zamarł w zwykłej, na wpół siedzącej pozycji. Jego pazury miały pół centymetra długości, lecz plusz był pluszem tylko z pozoru i kolejny raz przemknęło jej przez myśl, kto jest z tego powodu bardziej zadowolony — Nimitz czy LaFollet. Pod warstwą widoczną dla oka krył się kuloodporny materiał zdolny powstrzymać strzałki z pistoletu pulsacyjnego niewojskowego typu — Nimitzowi służył doskonale, a LaFollet był zachwycony dodatkową ochroną, o którą nie musiał nawet walczyć.

Uśmiechnęła się, podrapała Nimitza pod brodą i poprawiła czerwoną wstążkę orderową, na której zawieszona była Gwiazda Graysona oraz dłuższy od niej złoty łańcuch, z którego zwisał także złoty klucz patrona. Oba stanowiły nieodłączny element formalnego stroju, a dzisiejsza uroczystość wymagała go jak najbardziej. W dodatku stanowiły ładną ozdobę sukni i nie było żadnego powodu, by ukrywała to sama przed sobą.

— I jak? — spytała Mirandę.

Ta przyjrzała się jej uważnie, nim skinęła z aprobatą głową.

— Wygląda pani prześlicznie — oceniła.

Honor roześmiała się.

— Tym razem uwierzę ci na słowo, ale na przyszłość uważaj: nie powinnaś oszukiwać własnej patronki — ostrzegła rozbawiona.

— Naturalnie, milady. Dlatego właśnie tego nie robię — odparła z kamienną miną i złośliwym błyskiem w oczach Miranda.

— Zastanawiałaś się może nad karierą dyplomatyczna? — spytała niewinnie Honor. — Masz wrodzone predyspozycje, wiesz?

Miranda uśmiechnęła się szeroko, Nimitz bleeknął rozbawiony, a Honor wzięła ostatni głęboki oddech, kiwnęła głową swemu odbiciu i skierowała się ku drzwiom, za którymi czekał LaFollet z resztą ochrony.



ROZDZIAŁ V

Na Manticore Harrington byłoby jedynie dużym miasteczkiem, na Graysonie wydawało się znacznie większe, gdyż planetarna architektura odzwierciedlała ograniczenia technologiczne z okresu poprzedzającego sojusz z Gwiezdnym Królestwem. Mówiąc inaczej — trzydziestopiętrowe budynki uznawane były za szczyt możliwości budowniczych, a większość była znacznie niższa, co oznaczało, że mieszkania dla takiej samej liczby ludzi zajmują znacznie większą przestrzeń na powierzchni planety niż na Manticore.

Honor nadal wydawało się to dziwne, mimo że stolicę swej domeny oglądała już wielokrotnie, jadąc przeważnie Courvosier Avenue. Zdołała się już nawet przyzwyczaić (choć ze sporymi oporami) do jej nazwy, jako że stolica domeny miała zawsze taka samą nazwę jak domena, ale widok tej zabudowy wciąż uzmysławiał jej różnice dzielące mieszkańców Graysona i Królestwa. Byłoby znacznie efektywniej użyć nowych technologii i zbudować właściwe wieże — jedna zdołałaby z łatwością pomieścić całą populację miasta, a odizolowanie jej od wpływu trującego środowiska byłoby proste i tańsze, ale na Graysonie nie postępowano w ten sposób.

Mieszkańcy domeny stanowili zaskakującą mieszankę obskurnego tradycjonalizmu i niesamowitej pomysłowości. Użyli nowych materiałów i technik z zaskakującą inwencją, budując stolicę z niczego w ciągu zaledwie trzech lat standardowych, co musiało być planetarnym rekordem, ale zbudowali ją tak, jak według nich powinna wyglądać. Honor miała dość rozsądku, by się z nimi nie sprzeczać — w końcu był to ich dom i mieli pełne prawo zbudować taki, w jakim czuli się dobrze. Przyglądając się zresztą zieleni przenikającej się z zabudową i szerokimi ulicami, musiała przyznać, że mieli rację. Miasto nie przypominało żadnego, które znała wcześniej, ale sprawiało dziwne wrażenie przyjemnego i kompletnego.

Opuściła szybę z armoplastu, ledwie wjechali do parku Bernarda Yanakova, i z przyjemnością odetchnęła głęboko powietrzem pachnącym wiśniami i sosną. Przez tysiąc lat koloniści walczyli, by przeżyć, płacąc za to olbrzymią, straszniejszą niż większość ludzi mogła sobie wyobrazić cenę, a mimo to znaleźli siły, by zachować drzewa przywiezione z Ziemi. Wysiłek konieczny, by utrzymać przy życiu takie na przykład derenie, był olbrzymi, a drzewa te nie miały żadnego praktycznego zastosowania, natomiast były piękne. Być może rośliny nie były identyczne z ziemskimi oryginałami, ale wiśnie nadal rodziły owoce jadalne dla rodowitych mieszkańców Graysona. Honor nie odważyła się wziąć do ust niczego, co nie pochodziło z farm orbitalnych. Tam hodowano i uprawiano albo oryginalne rośliny i zwierzęta, które nie zetknęły się nigdy ze środowiskiem planetarnym, albo też sprowadzone z Ziemi po ponownym odzyskaniu kontaktu z resztą galaktyki. Oczywistym było, że przez tyle pokoleń ludzie w jakimś stopniu musieli się zaadaptować do warunków stwarzanych przez środowisko, bowiem fizyczną niemożliwość stanowiło kompletne odtrucie ziemi, wody i powietrza, ale zmiany te, przyznać musiała, były zaskakująco niewielkie, a stopień odtrucia środowiska zamkniętego pod kopułami zaskakująco duży.

Musiało tak być, jeśli chcieli przeżyć — przypominał o tym najdobitniej widok przykrywającej miasto kopuły z krystoplastu. Nie tylko miasto, także parę hektarów jeszcze nie oczyszczonego do końca gruntu. Ludzie na Graysonie żyli w takich warunkach, jak w krążącym po orbicie habitacie — fakt, próżnia zabijała szybciej od środowiska, ale ono robiło to równie skutecznie. Harrington było zresztą pierwszym miastem w całości zasłoniętym kopułą, dotąd jedynie niektóre budynki były tak ochraniane, a wszystkie pozostałe budowano jako hermetyczne całości ze śluzami powietrznymi i systemami filtracji i dezynfekcji zarówno wody jak i powietrza. Pierwszy raz architekci graysońscy mogli zaprojektować miasto jako jedną żywą całość, w której ludzie mogą spacerować po ulicach, nie zabierając ze sobą masek gazowych na wszelki wypadek. Podobnie rzecz już wkrótce będzie się miała z terenami rolniczymi, co było nader istotne, gdyż produkcja żywności od zawsze wyznaczała na Graysonie wysokość populacji.

Utrzymywanie terenów upraw w stanie nieskażonym było upiornym zadaniem, a ponieważ nikt nie przeżyłby, jedząc cokolwiek, co wyrosło na skażonym terenie, dwie trzecie żywności pochodziło z farm orbitalnych. Były one ekonomiczniejsze, jeśli wziąć pod uwagę koszty produkcji, ale za to koszty budowy były olbrzymie, zwłaszcza przed zawarciem sojuszu i napływem nowych technologii. Samo wykarmienie społeczeństwa pochłaniało w przeszłości około siedemdziesięciu procent produktu systemowego i dopiero teraz zaistniała możliwość, by to zmienić. Wyliczenia opracowane przez Sky Domes wskazywały, że koszty upraw pod kopułami, czyli w olbrzymich, samowystarczalnych szklarniach, winny być mniejsze niż dwie trzecie kosztów produkcji farm orbitalnych przy znacznie niższych nakładach potrzebnych na budowę.

Konsekwencje zarówno ekonomiczne, jak i społeczne powinny być ogromne — Grayson nie tylko będzie posiadał wygodniejsze miasta, ale przede wszystkim zniknie konieczność stosowania drakońskiej kontroli urodzeń, stosowanej przez cały okres zamieszkania planety. A to wyłącznie dzięki technice rodem z Królestwa Manticore i prywatnym finansom Honor.

Patrząc na kopułę, czuła autentyczną i wielką satysfakcję. Jednakże gdy minęli zakręt, zniknęła ona na widok demonstrantów otaczających Centrum Yountza, położone w samym sercu parku. Stali niczym krąg ścierwojadów, ignorując złośliwości i obelgi, jakimi obrzucał ich tłumek mieszkańców domeny. Przed poważniejszymi atakami chronił ich kordon starających się zachowywać kamienne twarze gwardzistów w ciemnozielonych kurtkach i jaśniejszych w odcieniu spodniach. Honor nie potrzebowała Nimitza, by czuć wściekłość LaFolleta spowodowaną tym, iż jego ludzie musieli chronić bandę obcych obrażających patronkę, którą to bandę sami powinni wykopać za bramę domeny. Ani on, ani Honor nie odezwali się jednak ani słowem na ten temat — oboje wiedzieli, że choć protesty ostatnio jakby się zmniejszyły, to dziś na pewno będą.

Honor z ulgą zauważyła, że pikietujący rezydencję w ostatnich dniach zniknęli. Powodem były kontrdemonstracje. Pierwszą urządzili najwyraźniej spontanicznie pracownicy Sky Domes, a ponieważ przybyli przygotowani na kłopoty, żywa wymiana nader obrazowych opinii na temat adwersarzy, ich rodzin i prowadzenia się, która nastąpiła między obu grupami, błyskawicznie przerodziła się w jeszcze bardziej ożywioną wymianę fizycznych argumentów. Dyskusję zakończyła pogoń za protestantami przez całą długość Courvosier Avenue i zwiększone obłożenie najbliższego szpitala ofiarami pobicia. Dziwnym trafem prawie żadna z nich nie mieszkała na terenie domeny. Następnego dnia sytuacja powtórzyła się, tyle że do pracowników Sky Domes dołączyło kilkudziesięciu mężczyzn będących obywatelami domeny, lecz nie zatrudnionych przy budowie kopuł. Trzeciego dnia było ich kilkuset. A czwartego dnia nie było protestujących.

Honor odetchnęła z ulgą, raz z powodu ich nieobecności, dwa, że to nie służby porządkowe ich przepędziły. Co prawda podejrzewała, że policja specjalnie poczekała, aż protestanci wzięli porządne cięgi, nim przystąpiła do akcji, ale to nie to samo, co gdyby ich rozpędziła. A poza tym jej gwardziści nie mieli z całą sprawą nic wspólnego, a zamieszki dały podstawę prawną do wydania zakazu jakichkolwiek demonstracji w dniu dzisiejszym. Była to jednak zbyt ważna i nęcąca okazja, by jej wrogowie nie spróbowali tego popsuć. Teraz, widząc jej samochód, zaczęli skandować, więc podniosła szybę i zacisnęła zęby — mimo wygłuszenia niektóre słowa dało się zrozumieć. W następnej chwili wóz minął barierę i obelgi zagłuszyły wiwaty.

Centrum było niewielkim kompleksem zawierającym pawilon główny i pół tuzina budynków otaczających niewielkie jezioro. Jego teren zapchany był ludźmi, nad tłumem powiewały różnobarwne chorągwie, orkiestra grała hymn domeny, a drogę dojazdową obstawiał kordon policjantów (częściowo wypożyczonych z domeny Mayhew) utrzymujących wolny przejazd. Tłum wiwatował, Honor machała, a Nimitz siedzący dotąd na jej kolanach wyprostował się i dumnie wystawił łeb przez okno, co zostało powitane głośniejszą owacją przez jego wielbicieli.

Samochód zatrzymał się przy platformie wzniesionej przed pawilonem, a zwrócone ku niemu ławki pełne były ludzi. Kiedy Honor wysiadła, gwardziści sprezentowali broń, a owacja stała się ogłuszająca. Zarumieniła się niespodziewanie dla samej siebie — nawet teraz, po tylu miesiącach, z trudem akceptowała fakt, że jest władczynią tych wszystkich ludzi, i z jeszcze większym trudem powstrzymała się przed wyjaśnieniem im, że pomylili ją z kimś naprawdę ważnym.

Umieściła Nimitza na ramieniu i dostrzegła zbliżającego się Clinkscalesa wspartego na srebrnej lasce, symbolu zarządcy. Skłonił się głęboko, podał jej ramię i poprowadził między dwoma szeregami wyprężonych gwardzistów ku stopniom wiodącym na platformę. Orkiestra zakończyła hymn dokładnie w chwili, w której weszli na platformę, i Honor puściła ramię Howarda, po czym podeszła do podium, na którym udrapowano flagę domeny.

Oczekiwał tu na nią siwy mężczyzna o wzbudzającym szacunek wieku, mimo iż nie został, bo nie mógł już zostać poddany prolongowi. Był on ubrany na czarno i miał białą, staromodną koloratkę pod szyją. Wykonała świeżo opanowany dworski dyg, a Julius Hanks, duchowy przywódca Kościoła Ludzkości Uwolnionej, wyciągnął do niej rękę z uśmiechem. Potem odwrócił się ku zebranemu tłumowi, odczekał, aż Honor stanie obok niego, odchrząknął i powiedział:

— Módlmy się, bracia i siostry.

Zebrani ucichli, słysząc jego głos płynący z głośników, a gdy cisza stała się prawie absolutna, wielebny Hanks rozpoczął modlitwę:

— Boże Ojcze, testujący ludzkość. Dziękujemy Ci za ten dzień i za błogosławieństwo towarzyszące naszej pracy. Oczekujemy, że będzie ono z nami zawsze, gdy zdawać będziemy największy test: test z życia. Wzmocnij nas, byśmy mogli podjąć to wyzwanie, i wspomóż nas, byśmy zawsze znali i wypełniali wolę Twą, a gdy ukończymy ziemskie trudy, przyszli do Ciebie z potem na czołach i miłością w sercach. I prosimy Cię pokornie, byś zawsze nagradzał mądrością naszych przywódców, a zwłaszcza tę patronkę, by jej poddanym wiodło się pod jej rządami i żeby zawsze chodzili w blasku Twej łaskawości. W imię Testera, Orędownika i Pocieszyciela. Amen.

Odpowiedziało mu głębokie, donośne „amen” zgromadzonych.

Honor obserwowała całą uroczystość niejako z boku — na wiarę Kościoła Ludzkości Uwolnionej się naturalnie nie nawróciła, więc do niego nie należała, co wprawiało w niepomierną furię rozmaitych ulicznych kaznodziejów. Ale szanowała tak kościół, jak i prywatną wiarę osób głęboko religijnych, jak choćby Hanks. Sama do religii miała dość obojętny stosunek, a niektóre elementy tutejszej doktryny nie podobały jej się, ale zdawała sobie sprawę, że kościół jest integralnym elementem graysońskiego życia i układu sił. Przyznawała też uczciwie, że spotkała się ze znacznie gorszymi czy bardziej skostniałymi religiami i organizacjami religijnymi.

Jako osoba od lat studiująca historię wojskowości doskonale wiedziała, jak często nietolerancja, fanatyzm religijny czy dążenie kościoła do władzy powodowały rzezie i wojny, w których okrucieństwa były na porządku dziennym. Oraz jak rzadko jakaś jedna uniwersalna wiara zyskiwała powszechne uznanie, nie stając się w krótkim czasie instrumentem represji. Wiedziała także dobrze, jakimi fanatykami byli twórcy Kościoła Ludzkości Uwolnionej, gdy opuszczali Ziemię i tworzyli wymarzone, idealne społeczeństwo na Graysonie, próbując ignorować fakt, że akurat na tej planecie bez przeklętej przez nich techniki nie da się przeżyć. Mimo to kościół zdołał uniknąć represyjnej polityki, o czym ze sporym zaskoczeniem dowiedziała się, studiując historię Graysona. Musiała ją poznać choćby dlatego, by nauczyć się rozumieć ludzi, którymi przyszło jej rządzić. Owszem, tutaj także zdarzały się okresy, gdy doktryna stawała się dogmatem, ale nie trwały one długo, co było zaskakujące zwłaszcza w tak głęboko tradycjonalistycznym społeczeństwie.

Być może działo się tak dlatego, że kościół wiele się nauczył, uczestnicząc w horrorze wojny domowej, w której zginęła ponad połowa mieszkańców. Ta lekcja musiała trafić, ale to była tylko połowa prawdy. Drugą połowę stanowiła sama planeta.

To Grayson bowiem był najgorszym wrogiem ludzkości, tym gorszym, że zagrożenie było ciągłe, acz niewidzialne i niszczyło każdego, kto je lekceważył. Naturalnie nie była to jedyna groźna dla ludzi planeta we wszechświecie, ale na innych, podobnie zresztą jak na stacjach kosmicznych, ludzie stawali się niewolnikami zwyczajów gwarantujących przetrwanie albo odrzucali tradycję, szukając lepszych metod przeżycia. Na Graysonie w jakiś sposób nastąpiło połączenie obu tych zachowań. Z jednej strony kurczowo trzymano się tradycyjnych, uważanych za bezpieczne sposobów, z drugiej strony cały czas szukano i sprawdzano nowe metody, częstokroć podejmując ryzyko, na jakie nie odważyliby się obywatele Gwiezdnego Królestwa, pewnie dlatego, że wszystkie zamieszkane planety systemu Manticore były przyjazne dla ludzi.

Słysząc szelest ubrań i inne odgłosy świadczące o zakończeniu modlitwy, Honor uniosła wyżej głowę, przyglądając się tym dziwnym ludziom, którzy stali się jej poddanymi. Przywiązanie do tradycji i potrzeba pokonania środowiska dawała im dynamizm i skłonność do ryzykanckich eksperymentów, których im zazdrościła. Kolejny raz zastanawiała się, jak jej osoba może wpłynąć na ich mentalność, i kolejny raz nie znalazła na to pytanie odpowiedzi.

Słysząc początek nowej owacji, wzięła się w garść, w czym pomogło jej rozbawione miauknięcie Nimitza. Uśmiechnęła się do tysięcy twarzy, na których malowało się oczekiwanie, i powiedziała:

— Dziękuję za miłe, choć nieco ogłuszające powitanie. Jej głos był równie wyraźny co głos Hanksa i wywołał falę śmiechu, tak jak tego chciała.

— Nie jestem przyzwyczajona do przemawiania do aż tak licznej rzeszy słuchaczy i obawiam się, że nie jestem zbyt doświadczonym oratorem, więc postaram się mówić krótko i zwięźle. Tym bardziej, że jak widzę, stoły czekają, a zimne jedzenie traci na uroku.

To wywołało nową falę śmiechu i oklaski.

— Jak słyszę, mamy te same priorytety — skomentowała i dodała poważniej: — W takim razie zaczynajmy, żeby już nie tracić więcej czasu. Zebraliśmy się tu, by poświęcić kopułę miejską. Jesteśmy nową domeną i chwilowo biedną — sami wiecie, jakim obciążeniem finansowym jest tworzenie czegoś od zera, a to właśnie robimy. Wiecie też doskonale, jak ciężko pracowaliście, podobnie jak inni, którzy nie mogą tu dziś z nami być, bo nadal muszą pracować. Stworzyliście naprawdę piękne miasto… tak, to wiecie wszyscy. Natomiast możecie nie wiedzieć, jak bardzo dumna jestem z was wszystkich i każdego z osobna. I jak bardzo jestem zaszczycona, że wybraliście przybycie i zamieszkanie tu, gdy nie było tu nic, i stworzenie takiego piękna jak to, które nas otacza, zamiast pozostania w starszych, od lat funkcjonujących domenach. Wasz świat jest stary, ja jestem w nim nowa, ale uważam, że żaden z waszych przodków nie dokonał więcej i nie zrobił tego lepiej, i za to wam wszystkim dziękuję.

Stłumiony, pełen zadowolenia i zaskoczenia pomruk był jedyną odpowiedzią. Honor dała znak i z grona zgromadzonych na platformie dygnitarzy wysunął się Adam Gerrick. Nadal co prawda czuł się i wyglądał nieswojo w wieczorowym stroju, ale zebrani, gdy tylko go rozpoznali, powitali go głośną owacją, toteż z nieco większą pewnością siebie stanął u boku Honor.

— Sądzę, że wszyscy znacie pana Gerricka — podjęła Honor, kładąc mu dłoń na ramieniu — i jestem pewna, że wszyscy wiecie, jaką rolę odegrał w projektowaniu i budowie kopuły przykrywającej nasze miasto. O czym nie wiecie, bo i on o tym jeszcze nie słyszał, to to, że sukces tego projektu i naszych pokazowych farm z uwagą śledził cały Grayson i w efekcie pan Gerrick jest na najlepszej drodze, by zmienić sytuację finansową naszej domeny. Zostałam oficjalnie poinformowana przez Protektora, że rada zatwierdziła dofinansowanie dla każdego miasta, które zechce iść w nasze ślady i zainwestować w kopułę miejską i rolniczą. Do dzisiejszego ranka Sky Domes otrzymały zamówienia na budowę kopuł o łącznej wartości ponad dwustu milionów austinów i wątpię, by to był koniec!

Tym razem kopuła zdawała się aż dygotać od wiwatów. Całe przedsięwzięcie było niezwykle ryzykowne dla nowej domeny, a jego realizacja możliwa tylko dlatego, że Honor sfinansowała je z własnych, pochodzących spoza planety pieniędzy. Wpakowała w nie dwanaście milionów dolarów, czyli ponad szesnaście milionów austinów. Za te pieniądze zbudowano kopułę nad Harringtonem jako przykład dla wszystkich. Teraz dopiero okazało się, że ryzyko się opłaciło — Sky Domes Ltd miało patenty i wyłączność na nową technologię, co oznaczało, że wszyscy chętni muszą korzystać z jej usług. A to z kolei oznaczało pracę i pieniądze dla mieszkańców domeny.

Gerrick stał zaczerwieniony jak panienka na pierwszej randce, a tłum wiwatował na jego cześć równie energicznie co na cześć Honor. Dotąd nie rozważał całej sprawy w kategoriach finansowych, lecz jako wyzwanie inżynieryjne, ale powoli do niego docierało, jak majętnym człowiekiem niedługo się stanie. Zasłużył zresztą na to, podobnie jak i trzeci udziałowiec spółki Howard Clinkscales.

Honor odczekała, aż okrzyki umilkną nieco, uniosła ręce i uśmiechnęła się radośnie do tłumu.

— I po tym optymistycznym oświadczeniu zapraszam wszystkich do stołów! — oznajmiła głośno.

Śmiech i wesołe okrzyki odpowiedziały jej, gdy obecni ruszyli w stronę przygotowanych na trawniku stołów. Gwardziści i policjanci kierowali ruchem i ku swemu zdumieniu Honor odkryła, że mieszkańcy miasta są znacznie bardziej zdyscyplinowani niż poddani Korony — zamieszania prawie nie było, wszyscy karnie ustawiali się w szeregi i cała operacja przebiegała zadziwiająco szybko. Rozmawiała o tym właśnie z Howardem i Hanksem, gdy za jej plecami ktoś zaryczał wściekle:

— Żałuj za grzechy!

Wrzask dobiegał z prawie opróżnionych ławek przed podium. Odruchowo odwróciła się, szukając jego źródła. Stał tam samotny mężczyzna w czerni, w jednym ręku dzierżący podniszczoną czarną książkę, w drugim mikrofon.

— Żałuj i pokutuj za grzechy, Honor Harrington, jeśli nie chcesz przywieść bożych sług do żałości i potępienia!

Honor westchnęła w duchu — kaznodzieja musiał przemycić przez kontrolę kieszonkowy wzmacniacz, który, choć nie mógł się równać z nagłośnieniem podium, robił zdecydowanie zbyt dużo hałasu. Tym dokuczliwszego, że rozkręcono go na pełną moc i sprzężenie wyło, aż uszy bolały. Tym niemniej nawiedzonego słychać było aż za dobrze i Honor zdawała sobie sprawę, że czeka ją najprawdopodobniej konfrontacja słowna, na którą nie miała najmniejszej ochoty. Chyba że uda się jej go zignorować…

— Żałuj za grzechy, powiadam! — zawyło. — Na kolana i błagaj Boga o przebaczenie, bowiem obraziłaś go niepomiernie, grzesząc przeciw Jego woli!

Niespodziewanie dla samej siebie Honor poczuła, jak coś w niej nie tyle pęka, ile wraca na miejsce. Coś, co jak sądziła, utraciła już na zawsze. Owo coś wskoczyło tam, gdzie miało, prawie z trzaskiem niczym nastawiona kończyna albo ze szczękiem zamykanej pokrywy wyrzutni rakietowej. Już nie myślała o ignorowaniu fanatyka. Jej oczy stwardniały, a Nimitz wyprostował się, sycząc wściekle, gdy poczuł jej złość. Radosny gwar zaczął przycichać, gdy ludzie zorientowali się, że coś jest nie tak. Kilku ruszyło ku mężczyźnie, lecz zatrzymało się, widząc jego koloratkę. Julius Hanks zesztywniał, a LaFollet sięgnął po komunikator. Powstrzymała go, nawet nań nie patrząc.

— Nie, Andrew — powiedziała cicho, lecz zdecydowanie. W pierwszej chwili chciał się sprzeciwić i wiedziała, że był na nią wściekły, więc odwróciła ku niemu głowę i spojrzała wymownie, unosząc brew. Kiwnął niechętnie głową i opuścił rękę.

— Dzięki — dodała cicho i skierowała się do mikrofonu, przed którym jeszcze niedawno stała.

Włączyła go w absolutnej już ciszy.

Obecni mieszkańcy domeny przybyli tu dobrowolnie, ponieważ należeli do najbardziej niezależnie myślących na całej planecie. Przybyli tu, bo chcieli odmiany i szanowali swą przyszłą patronkę, choć, a może właśnie dlatego, że nie urodziła się na Graysonie. Byli równie wściekli na intruza co LaFollet, ale przed usunięciem go powstrzymywał ich zakorzeniony szacunek dla kapłana. Ten szacunek nie tylko chronił kaznodzieję, ale także dodawał wagi jego słowom.

— Pozwól mi się z nim rozprawić — szepnął Hanks gniewnie. — To brat Marchant: pyszałkowaty ignorant pozbawiony odrobiny tolerancji i zatwardziały fanatyk przeświadczony o własnej nieomylności. I nie ma tu niczego do szukania: jego kongregacja to domena Burdette. Po prawdzie to jest też osobistym kapelanem patrona Burdette.

— Aha… — Honor kiwnęła głową, rozumiejąc gniew wielebnego.

Zrozumiała też coś jeszcze — dzięki komu i za czyje pieniądze docierali tu demonstranci. I świadomość ta wzbudziła w niej własną, lodowatą, spokojną złość.

William Fitzclarence, patron Burdette, był najprawdopodobniej najbardziej zakamieniałym fanatykiem religijnym i tradycjonalistą w najgorszym znaczeniu tego słowa wśród wszystkich patronów planety. Z tego, co wiedziała, jedynie wyraźne ostrzeżenie wygłoszone przez Protektora spowodowało, że milczał podczas formalnego przyjmowania jej w skład Konklawe. Od tego czasu, jeśli nie był w stanie uniknąć spotkania z nią, a robił w tej sprawie co mógł, ignorował ją z lodowatą pogardą. Fizyczną niemożliwością było, by jego osobisty kapelan opuścił domenę bez jego wiedzy i zgody, a to oznaczało, że Burdette i jemu podobni zdecydowali się jawnie poprzeć opozycję. Stąd właśnie pochodziły pieniądze, a najprawdopodobniej i sami demonstranci tak liczni ostatnio w Harrington.

Tym jednak miała zamiar zająć się później — teraz trzeba było zająć się Marchantem, a nie mogła pozwolić, by zrobił to Hanks. Technicznie bowiem rzecz biorąc, wielebny Hanks był zwierzchnikiem wszystkich kapłanów, lecz tradycja religijna Graysona zachęcała duchownych do wolnomyślicielstwa. Jeśli teraz Hanks zabroni Marchantowi zabrać głos, może to spowodować kryzys wewnątrzkościelny, który odbije się tak na niej, jak i na sytuacji politycznej.

A poza tym klecha naubliżał jej i słychać było, że sprawiło mu to niebotyczną wręcz przyjemność. Jak każdy bigot, chęć krzywdzenia i obrażania innych maskował tak przed sobą, jak i przed innymi uświęconą formułką, że wypełnia jedynie wolę bożą. Jego atak był zbyt bezpośredni i słyszało go zbyt wielu, by mogła pozwolić komukolwiek go odeprzeć, chcąc utrzymać dotychczasowy autorytet. Zresztą nawet gdyby nie musiała i tak miała na to ochotę. W końcu zyskała przeciwnika i to takiego, który zdołał obudzić tę jej część, którą uważała za utraconą. W pewien sposób była mu za to wdzięczna.

— Dziękuję, wielebny, ale ten jegomość chyba ma sprawę do mnie — odpowiedziała Hanksowi na tyle głośno, że mikrofon to wychwycił, a reszta systemu dźwiękowego nagłośniła tak, jak tego chciała.

Jej sopran stanowił elegancki kontrast dla wycia sprzężenia i wrzasków Marchanta, toteż uaktywniła powiększenie w protezie lewego oka i przyjrzała się twarzy adwersarza, nim spytała uprzejmie:

— Chce mi pan coś powiedzieć?

— Jesteś obca w Bogu, Honor Harrington! — oznajmił zapytany, wywijając książką.

Użycie imienia i pominięcie tytułu przez kogoś, kto nigdy nie został jej przedstawiony, było świadomą obelgą, i gładząc Nimitza, czuła wyraźnie rosnącą wściekłość LaFolleta. I spokojnie czekała na ciąg dalszy.

— Jesteś heretyczką i poganką, do czego sama się przyznałaś przed Konklawe, gdy odmówiłaś nawrócenia się na prawdziwą wiarę. Nikt nie należący do Kościoła niezdolen jest przewodzić bożemu ludowi!

— Nie wiem jak pan, ale ja uważałam, że uczciwiej jest przypomnieć wszystkim, że nie zostałam wychowana w wierze głoszonej przez Kościół Ludzkości Uwolnionej i nie należę do niego. Pan postąpiłby inaczej?

— Nigdy nie powinnaś była sprofanować tej planety, szukając tu ziemskiej władzy! — wrzasnął rozjątrzony Marchant. — Zaprawdę marnieje Grayson, skoro heretyk i na dodatek kobieta może nosić klucz sługi bożego, jakim jest patron! Przez tysiące lat ten świat należał do Boga, a teraz profanują go ci, którzy zapomnieli Jego praw, szukając obcych sposobów i zaprzedając Jego lud bezbożnym poganom, by ginął w obcej wojnie. A to wszystko twoja wina, boś ty przywiodła całe obce zło! Sama twa obecność to obraza boska! Korumpujesz Wiarę, boś przykładem zepsucia i bluźnierstwa, które zabija jako zaraza! Strzeżcie się bowiem bracia tych, którzy uwieść was będą chcieli, i nie słuchajcie ich, bowiem zachwaszczą świątynię duszy waszej obietnicami rzeczy materialnych. Wyrzeknijcie się zatem władzy i utrzymujcie w wierze, albowiem jedynie tak wolnymi zostać możecie!

Honor usłyszała jak Hanks zgrzyta zębami — Marchant cytował fragmenty Księgi Nowej Drogi, drugiego z najświętszych źródeł pisanych planety, przekręcając cytat stosownie do swych potrzeb. Miał jednak pecha — nie wiedział, że spędziła nad nią sporo czasu, próbując lepiej zrozumieć ludzi, którymi przyszło jej rządzić. A pamięć zawsze miała dobrą…

— Może tak dokończyłby pan ten cytat — zaproponowała uprzejmie i ciągnęła spokojnie, nim miał czas otrząsnąć się z zaskoczenia. — Święty Austin zakończył go słowami: „I nie zamykajcie umysłów swych na to co nowe, bowiem łańcuchy przeszłości krępują najciaśniej, a powiadam wam, że ci, co najzacieklej trzymają się starego, zawrócić was będą chcieli z Nowej Drogi i powtórnie zawieść na ścieżkę złego”.

— Bluźnierstwo! — zawył Marchant. — Jak śmiesz plugawić słowa Księgi, heretyckie nasienie?!

— Przecież każdy może ją przeczytać i cytować — zauważyła z nieodpartą logiką i spokojem. — Święty Austin napisał ją nie tylko dla wyznawców swego Kościoła, ale także dla wszystkich, których miał nadzieję do niego przyciągnąć. Nazywa mnie pan heretykiem, co jest zupełnie niezgodne z prawdą, bo heretykiem może być jedynie ktoś, kto przyjął pańską wiarę, a potem zaczął postępować niezgodnie z nią albo też przeinaczać ją dla własnych potrzeb. Nie odnosi się to do mnie, bowiem nigdy nie przyjęłam pańskiej wiary ani też nie zostałam w niej wychowana. Wychowano mnie w innej wierze, ale czy to ma być powód uniemożliwiający mi zapoznanie się z naukami i zasadami pańskiej wiary? Przecież to niedorzeczność!

— Co ty wiesz o Wierze?! — Marchant wypluł te słowa z nienawiścią i słychać było, jak z każdym wypowiedzianym zdaniem rośnie w nim wściekłość i nienawiść. — Powtarzasz jak papuga słowa, nie mając pojęcia o ich znaczeniu, a najlepszym dowodem tego jest klucz na twojej szyi, bowiem kobieta nigdy nie została stworzona do rządzenia! Zbierzcie synów swoich, by zbudować świat, jak Bóg polecił, i strzeżcie żon swych i córek. Chrońcie je i nauczajcie je, by mogły poznać wolę Bożą przez was! Przez was! Słyszysz kobieto?! Sam Bóg nam mówi, że kobieta ma być rządzona przez mężczyznę jak dzieci przez ojca. Łamanie boskich praw to sprzeciw wobec Jego woli! Ty i twoje przeklęte Gwiezdne Królestwo przynosicie do nas zarazę, zgniliznę i wszelkie zepsucie! Wiedziecie naszych chłopców na bezbożną wojnę, a dziewczęta w objęcia pychy i rozpusty! Zwracacie żonę przeciw mężowi i córkę przeciw ojcu!

— Nie sądzę, aby tak było! — odparła chłodno i zacytowała inny fragment z Księgi Nowej Drogi: — „Ojcowie, nie zamykajcie umysłów swych na słowa dzieci waszych, albowiem są one mniej przywykłe do tego co minione. Żaden człowiek także nie powinien dopuścić do rozdźwięku między nim a żonami jego: niechaj kocha je i słucha rady ich. Wszyscyśmy bowiem dziećmi Boga, tako synowie, jak i córki Jego. Bóg stworzył mężczyznę i kobietę, by wzajem sobie pomagali i dobro czynili, a przyjdzie dzień taki, że mężczyzna potrzebował będzie prócz siły swej własnej takoż i siły kobiety”.

Marchant spurpurowiał, słysząc potakujące pomruki, coraz głośniejsze wśród słuchaczy. A wielebny Hanks przestał zgrzytać zębami, również zaskoczony, choć dla odmiany przyjemnie, znajomością nauk teologicznych wykazaną przez Honor. Ona jednak nie dała się unieść chwilowemu sukcesowi, doskonale wiedząc, że zaraz nastąpi nowy atak.

Nie musiała czekać długo.

— Jak śmiesz mówić o mężu i żonach jego?! Święty związek małżeński jest sakramentem błogosławionym przez Boga, a ty całym swoim postępowaniem plujesz nań i plugawisz go, gżąc się jedynie dla cielesnej przyjemności!

Wściekły ryk Nimitza przeszedł w ryk wzmocniony przez głośniki, ale i tak pomruk tłumu był głośniejszy. LaFollet zaklął i złapał za komunikator. A oczy Honor błysnęły lodowato.

— Nie oplułam ani nie splugawiłam jak dotąd żadnego sakramentu, nie tylko małżeńskiego — oznajmiła zimno. — a księga, którą tak chętnie, choć pobieżnie pan cytuje, mówi wyraźnie: „Bez miłości nie ma prawdziwego małżeństwa, a gdy jest miłość, to związek niczym innym być nie może”. Święty Austin napisał zresztą jeszcze następujące słowa: „I powiadam wam, nie spieszcie do małżeństwa, bo to rzecz głęboka a doskonała. Przódy sprawdźcie, czy wzywa was do niego miłość prawdziwa czy jeno cielesne przyjemności, które gdy przeminą pozostawią popiół ino i zgryzotę”. Kochałam Paula Tankersleya całym sercem i gdyby żył, wyszłabym za niego. Poza tym nie należę do pańskiego kościoła i choć szanuję głoszone przez niego zasady, nie wolno mnie według nich oceniać, nie chcąc być tendencyjnym, bowiem postępowałam według norm przyjętych tam, gdzie się wychowałam. Spodziewam się, że pan także będzie przestrzegał tych, w których go wychowano.

— A! Odkryłaś więc swą plugawą naturę! — ucieszył się klecha. — Ty i wszyscy twoi tarzający się w grzechu rodacy wielbiący rozpustę nie macie miejsca między wybrańcami Boga!

— Zdaje się, że niewiele pan zrozumiał. Udowodniłam jedynie, że kochałam mężczyznę tak, jak chciał tego Bóg, choć dzieliłam jego miłość w sposób odmienny od pańskiego — w głosie Honor pojawiły się nutki pogardy, a na policzkach łzy: wspomnienie śmierci Paula nadal było bolesne, zwłaszcza gdy mówiła o tym publicznie, czego prawie nigdy nie robiła.

Ryk Nimitza powtórnie rozbrzmiał w głośnikach, ale Honor stała nieporuszona, nie ocierając łez i nie kryjąc bólu. Pomruki wśród słuchaczy stały się głośniejsze i jeszcze bardziej złe.

— Kłamstwo! — zawył Marchant, rozwścieczony do żywego. — Bóg pokarał tego, z którym się gziłaś! I była to kara za twoje grzechy! Taki właśnie był Jego osąd twoich uczynków, nierządnico! Biada ci, wszetecznico szatana, i biada wam, ludu tej domeny, bowiem miecz Boga nie będzie znać litości! Bóg zna prawdę mieszkającą w twym kurwim sercu i…

Ciąg dalszy zagłuszył wściekły ryk tłumu. Był tak nieoczekiwany, że Marchant zamarł z otwartą gębą. A po sekundzie zbladł, gdy dotarło doń, że posunął się za daleko. Złamał tysiącletnią, zakorzenioną tak głęboko jak religia podstawową zasadę zachowania, atakując publicznie kobietę. Jedynie długoletni szacunek dla duchowieństwa żywiony przez mieszkańców Graysona i gotowość do polemiki wykazana przez Honor uratowały go od natychmiastowego samosądu. Ostatnie wypowiedzi jednakże przeciągnęły strunę — wszyscy mieszkańcy domeny znali zarówno historię miłości patronki, jak i los Paula. Teraz, słysząc stek wulgaryzmów nie przystających pijanemu w trupa w knajpie i widząc jej ból, kilkunastu najbliższych mężczyzn ruszyło na katabasa. Ten zaś rozpaczliwie wrzasnął, ale potężniejący ryk zagłuszył jego i wzmacniacz. Widząc, co się święci, zaczął gorączkową ucieczkę wzdłuż pustych ławek. W pogoń ruszyło wpierw kilkudziesięciu ludzi, a potem cała reszta.

Honor otrząsnęła się i złapała LaFolleta za ramię.

— Powstrzymaj ich, Andrew!

Major spojrzał na nią jak na wariatkę i ani drgnął.

— Musisz ich powstrzymać, do cholery, bo zabiją to ścierwo i dopiero się zacznie! — warknęła cicho, by nie podchwycił tego mikrofon.

Lodowaty ton i logika tych słów otrzeźwiły LaFolleta błyskawicznie, w czym wydatnie dopomogło słownictwo. — Tego… racja, milady! — wykrztusił.

I zaczął wydawać przez komunikator rozkazy.

— Stójcie! — krzyknęła tymczasem prosto w mikrofon. — nie zachowujcie się tak jak on!

Jej głos przebił się nawet przez wściekły ryk tłumu i tu i ówdzie odniósł skutek, ale większość była zbyt rozwścieczona, by słuchać czyichkolwiek słów. Marchant uciekał z rączością łani, świadom, że stawką jest jego życie, ale pogoń była coraz bliżej. Z boku przez tłum przeciskała się grupa gwardzistów, próbując dotrzeć do niego na skróty. Honor obserwowała ich, mając nadzieję, że zdążą jako pierwsi.

Nie zdążyli.

Najbliższy ze ścigających skoczył nagle, złapał Marchanta w pasie i przewrócił, czemu zawtórował tryumfalny okrzyk najbliższych. Obaj wpadli między ławki, ale natychmiast ich stamtąd wyciągnięto. Ktoś ustawił klechę do pionu, ale trwało to jedynie moment, bo natychmiast posypały się na niego zewsząd razy i zniknął pod kłębowiskiem ciał. Parę sekund później na miejsce dotarli gwardziści i przez moment zamieszanie stało się jeszcze większe, nim zdołali się przepchnąć do pobitego i skopanego i otoczyć go pierścieniem. Natychmiast też rozpoczęli odwrót, ale widok uniformów podziałał uspokajająco na obecnych i nikt już nie rwał się do rękoczynów. Na Gwardię natomiast posypał się huragan wyzwisk, gwizdów i złośliwych komentarzy.

— Dzięki Bogu! — jęknęła Honor z ulgą i zapadła się w sobie.

Dopiero teraz przyszło jej do głowy, by otrzeć łzy.

Nimitz nie był aż tak dobroduszny — nadal syczał wściekle, a od czynnego rozliczenia się ze sprawcą bólu Honor powstrzymywała go tylko świadomość, że i tak nie zdoła do niego dotrzeć.

Honor otarła dłonią łzy z policzka i poczuła, że ktoś ją obejmuje. Uścisk był słaby, jako że osoba w wieku Hanksa nie miała wiele siły, ale pewny. Wielebny przytulił ją, a ona potrzebowała wsparcia. Do Hanksa miała zaufanie, bo znała jego przekonania, a tym razem Nimitz na bieżąco przekazywał jego złość i oburzenie rosnące z każdym słowem Marchanta. Wsparła się teraz na nim, nie do końca mogąc opanować drżenie, gdyż dopiero teraz mogła pozwolić sobie na poddanie się złości.

— W rzeczy samej chwała Bogu! — powiedział uspokajająco Hanks i delikatnie odwrócił ją, tak by nie patrzyła na finał ewakuacji ledwie przytomnego adwersarza.

Wyjął z kieszeni chusteczkę i podał jej, a gdy wycierała oczy, dodał równie spokojnym, choć nieustępliwym tonem:

— I dzięki tobie, że zareagowałaś tak szybko… — urwał, potrząsnął głową i dodał. — I błagam cię, byś przyjęła moje przeprosiny w imieniu całego Kościoła Ludzkości Uwolnionej. Zapewniam cię, że bratem Marchantem zajmiemy się… odpowiednio.

Ostatnie zdanie powiedział głosem, którego Honor nigdy by się po nim nie spodziewała — brzmiała w nim czysta stal.



ROZDZIAŁ VI

— Hai!!

Prawa stopa Honor dotknęła wypolerowanej drewnianej podłogi i równocześnie jej drewniany ćwiczebny miecz wykonał krótki, błyskawiczny łuk. Mistrz Thomas zablokował cięcie w głowę swoim mieczem i lewa stopa Honor zakreśliła zgrabne półkole, przenosząc środek ciężkości i samą Honor w lewo. Cofnęła odrobinę broń, przesunęła ostrze po ostrzu przeciwnika i gwałtownym ruchem obu rąk uwolniła je natychmiast, markując cięcie w jego lewe ramie.

— Hai! — Kolejny okrzyk towarzyszył płynnej zmianie kierunku ciosu, który przerodził się w cięcie w pierś.

Mistrz Thomas zablokował je, ale jego blokada okazała się także pozorowana.

— Ho! — Odpłynął w bok z wdziękiem tancerza czy innej chmury dymu i Honor jęknęła, gdy jego ostrze trafiło w prawe przedramię jej wyściełanego stroju tuż przedtem, nim jej ostrze trafiło go w brzuch.

Opuściła miecz i pochyliła głowę, uznając, że przegrała, po czym odstąpiła o krok, zwolniła chwyt prawej dłoni i potrząsnęła energicznie ręką, krzywiąc się, gdy mrowienie doszło do palców. Mistrz Thomas uniósł maskę osłaniającą twarz i uśmiechnął się.

— Najlepszą obroną bywa czasami, milady, zaoferowanie przeciwnikowi tak ponętnego celu, że można obrócić jego atak przeciwko niemu.

— Zwłaszcza jeśli czyta się w tym przeciwniku niczym w otwartej książce — zgodziła się, zdejmując maskę i ocierając twarz rękawem.

Strój, który nosiła w trakcie ćwiczeń, przypominał gi używane do treningu coup de vitesse, choć było cięższe i sztywniejsze z powodu wszycia wyściółki amortyzującej ciosy. Od dawna używano nowoczesnych rozwiązań technicznych zamiast tradycyjnych zbroi przy ćwiczeniach z ostrą bronią, ale pozostawiono bez zmian strój do ćwiczeń drewnianymi mieczami. Zapobiegał on złamaniom, ale został tak pomyślany, by nie chronił przed siniakami. Tak dawni, jak i współcześni mistrzowie miecza podpisywali się bowiem pod teorią, że siniaki są najskuteczniejszą pomocą naukową.

— Nie powiedziałbym, że pani zachowania są tak oczywiste! — sprzeciwił się mistrz Thomas. — Choć mogłaby pani przećwiczyć nieco… hm… subtelniejsze podejście.

— Myślałam, że jestem subtelna!

Mistrz Thomas potrząsnął jedynie głową, uśmiechając się ze smutkiem.

— Może przeciw komuś innemu, milady. Ja znam panią zbyt dobrze. Ma pani zwyczaj zapominać, że to nie jest prawdziwa walka, i mając okazję do całkowitego zwycięstwa, decyduje się pani na nie instynktownie nawet za cenę rany. Gdybyśmy naprawdę walczyli, już bym nie żył, a pani byłaby jedynie ranna, ale w czasie turnieju liczy się wyłącznie to, kto pierwszy trafi przeciwnika, a o tym pani zapomina.

— Zrobił pan to celowo, prawda? Żeby udowodnić mi namacalnie to, o czym właśnie pan mówi.

— Być może. — Mistrz Thomas uśmiechnął się niewinnie. — Ale także dzięki temu zwyciężyłem, prawda?

Honor przytaknęła, a on uśmiechnął się szerzej.

— Zresztą obojętne jest, czy miała to być lekcja pokazowa czy też chodziło mi o zwycięstwo — dodał. — Zdołałem wykorzystać przewagę, jaką dawała mi znajomość pani sposobu myślenia, bowiem wiedziałem, że cięcie w ramię musi być pozorowane, skoro dałem pani możliwość trafienia mnie w brzuch.

— A dał pan?

— Oczywiście! Naprawdę uważała pani, że moja obrona przypadkiem mogła być tak słaba? — Mistrz Thomas potrząsnął smętnie głową.

Siedzący na drążku Nimitz bleeknął radośnie.

— Ty się nie wtrącaj, Stinker! — Honor pogroziła mu palcem i przyjrzała się z namysłem nauczycielowi, trąc czubek nosa. — Spróbowałby pan czegoś podobnego z kimś, kogo nie znałby pan tak dobrze jak mnie?

— Prawdopodobnie nie. Ale panią znam, prawda, milady?

— Prawda — przyznała, potrząsając prawą ręką. — Trochę trudno jest zaskoczyć kogoś, kto nauczył człowieka wszystkiego, zgadza się?

Mistrz Thomas uśmiechnął się radośnie i uniósł dłoń gestem oznaczającym przyznanie, że strzał był celny. Honor zachichotała zadowolona z siebie. Miała do tego powody — Thomas Dunlevy był drugim Mistrzem Miecza w oficjalnej klasyfikacji planetarnej, toteż czuła się zaszczycona, że zgodził się ją uczyć. W przeciwieństwie do Wielkiego Mistrza Erica Tobina nie miał żadnych problemów z zaakceptowaniem faktu, że jest kobietą. Tobin był zszokowany pomysłem, że jakaś kobieta śmie chcieć nauczyć się fechtunku. Jedynym zaś zmartwieniem Thomasa było, czy rzeczona „jakaś kobieta” zdoła się go nauczyć. Podobnie jak każdy mieszkaniec planety, oglądał nagranie z pałacu z dnia, kiedy to Honor z Nimitzem uratowali Protektora przed zamachowcami, i to nasunęło mu pomysł — zgodził się nauczyć ją władania mieczem za darmo, czyli bez opłaty, jeśli Honor w zamian nauczy go corp de vitesse. Tutaj role się odwracały — na macie to on był łatwym celem.

Zgodziła się chętnie i to nie dlatego, że lubiła uczyć tej sztuki walki. Dla większości mieszkańców Graysona walka mieczem była po prostu kolejną odmianą ćwiczeń atletycznych… tyle że oryginalniejszą niż inne. Dla niej była czymś więcej — jako jedyna żyjąca posiadaczka Star of Grayson z mocy prawa była także Championem Protektora. A symbolem Protektora Graysona nie była korona, lecz nagi miecz. Co prawda niełatwo przyszło jej wstawić „poddanego Miecza” zamiast zwyczajowego „poddanego Korony”, ale uczyła się wytrwale. Równie ciężko zresztą przychodziło jej używanie określenia „Klucze” zamiast „Konklawe Patronów”. A tak właśnie wszyscy mówili.

Ważniejsze jednak od problemów leksykalnych było co innego. Symbolem Benjamina Mayhew był miecz mający tu nader specyficzne znaczenie. Każdy mieszkaniec Graysona mógł nauczyć się nim władać, ale nosić zgodnie z prawem mogli go tylko patronowie i ci, którzy osiągnęli choćby najniższy stopień mistrzowski. Na Graysonie pojedynki tak na broń białą, jak i palną były zakazane, ale istniał od tej reguły jeden wyjątek wywodzący się z dawnych czasów — każdy patron miał prawo wyzwać na sąd boży Championa, jeśli sprzeciwiał się on dekretowi Protektora. Od przeszło trzech wieków standardowych nikt tego nie zrobił, ale prawo pozostało, a taki sąd boży miał formę właśnie pojedynku na miecze.

Honor zresztą nie spodziewała się, by kiedykolwiek przyszło jej w ten sposób wypełniać przysięgę złożoną Benjaminowi IX, ale od dawna nie lubiła niespodzianek i wiedziała, że los jest naprawdę złośliwy. Poza tym ćwiczenia sprawiały jej radość, a nigdy nie miała okazji nauczyć się posługiwać żadną bronią białą, jako że praktycznie wszystkie popularniejsze w Królestwie Manticore sztuki walki polegały na wykorzystaniu jako broni rąk i nóg. Znajomość corp de vitesse dała jej podstawy, a potem odkryła, że lubi posługiwać się mieczem, choć nie miało to wiele wspólnego z fechtunkiem szpadą czy floretem, nadal uprawianych sportowo w Królestwie.

Pierwotni koloniści, którzy trafili na Graysona, odlecieli z Ziemi, uciekając przed „niszczącą dusze techniką” i przez pierwszych parę pokoleń faktycznie wyrzekli się nowoczesnej broni. Pochodzili jednak z nowoczesnego społeczeństwa, toteż gdy zaczęli używać mieczy, nie mieli do tego żadnego przygotowania ani też żadnych tradycji, na których mogliby oprzeć zasady walki. Zaczynali więc od początku i zgodnie z tym, co powiedział jej mistrz Thomas, wykorzystali coś, co zwano „filmem”, a konkretniej nazywało się „Siedmiu Samurajów”.

Po tak długim czasie cała informacja mogła być wymysłem, tym bardziej że nikt nie miał pojęcia, co nazywano „filmem” ani czy naprawdę kiedykolwiek coś takiego istniało. Honor jednakże była przekonana, że tradycyjny przekaz opowiedziany jej przez nauczyciela był prawdziwy. Zainteresowało ją to, więc postanowiła poszukać dodatkowych danych. Odkryła, że mianem „samurajów” określano kastę wojowników w średniowiecznym (czyli przedprzemysłowym) Królestwie Japonii na Ziemi. Ponieważ graysońskie biblioteki nie zawierały na ich temat żadnych informacji, zwróciła się z prośbą do biblioteki King’s College na Manticore. Okazało się, że dysponują tam całkiem sporą ilością ciekawych materiałów, które nie tylko ona, ale i mistrz Thomas przestudiowali z zainteresowaniem.

Nadal co prawda nie odkryła, co to takiego „film”, choć podejrzewała, że była to jakaś odmiana wizualnej rozrywki, i jeśli słusznie podejrzewała, to kolonistom należało się duże uznanie. Skoro bowiem oparli całą swą sztukę fechtunku i wykonania broni na fikcyjnym przedstawieniu, to dołożyli nieporównanie więcej starań, by dojść do prawdy, niż współcześni autorzy podobnych rozrywek. Z King’s College otrzymała między innymi dokładne opisy tradycyjnych japońskich mieczy. Okazało się, że graysoński miecz jest prawie identyczny jak katana, dłuższy z dwóch mieczy noszonych przez każdego samuraja. Był nieco dłuższy niż pierwowzór — długością odpowiadał innemu mieczowi zwanemu tachi i miał ostrze częściowo obosieczne: górna krawędź klingi do jednej trzeciej długości była tnąca, podczas gdy katana miała głownię jednosieczną. Zdarzało się także, że rękojeść i jelec były bardziej „zachodnie” w kształcie, choć nie było to regułą. Poza tym broń zachowała wszelkie cechy katany.

Mistrza Thomasa zafascynowało odkrycie, że samuraje nosili i posługiwali się dwoma mieczami. Zaczął eksperymentować z krótszym mieczem zwanym wakizashi i próbował stworzyć własną technikę walki dwoma mieczami. Miał też wizję własnej szkoły walki nowym stylem, a jeszcze bardziej zachwyciły go informacje nadesłane niejako z własnej inicjatywy biblioteki, a dotyczące stylu walki zwanego kendo. Był on co prawda zbliżony do obowiązującego na Graysonie, lecz istniały też pewne różnice, i mistrz Thomas po zapoznaniu się z nimi z prawdziwą przyjemnością oczekiwał na kolejny finał ogólnoplanetarnego turnieju. Właśnie kończył tworzenie zupełnie nowej serii ruchów łączących owe nowe elementy z graysońskim stylem i był pewny, że dzięki nim ureguluje zbyt długo już niespłacany dług w rozliczeniach z Wielkim Mistrzem Erikiem.

— Cóż… — Honor przerwała gimnastykę palców, gdy te przestały drętwieć. — Chyba powinnam być wdzięczna, że to nie były prawdziwe miecze… Z drugiej strony właśnie poczułam niezwykle silną motywację, by choćby raz trafić bezkarnie własnego nauczyciela.

— Każdy, obojętnie czy to mężczyzna, czy kobieta, winien zawsze polepszać swe umiejętności, milady — zgodził się z błyskiem w oczach mistrz Thomas.

— Tak?! — prychnęła Honor i opuściła maskę, przyjmując równocześnie pozycję wyjściową. — W takim razie może spróbujmy udoskonalić moje?

— Naturalnie. — Mistrz Thomas także opuścił maskę i przyjął stosowną pozycję.

Wymienili saluty bronią, ale nim zaczęli walkę, rozległ się uporczywy brzęczyk do drzwi sali gimnastycznej.

— Kogo tu… — burknęła Honor, opuszczając miecz. — Wygląda na to, że dzwonek pana uratował, mistrzu Thomasie.

— Kogoś z nas z pewnością uratował, milady — zachichotał fechmistrz, obserwując, jak James Candless podchodzi do drzwi, uruchamia interkom i słucha zwięzłej wiadomości.

A potem odwraca się, nie kryjąc zaskoczenia.

— Ma pani gościa, milady — odparł Candless nieco dziwnym tonem.

Honor przekrzywiła głowę i spojrzała nań pytająco.

— Gościa? — spytała, gdy nie wywarło to na nim wrażenia.

— Tak, milady. Admirał Matthews pyta, czy może go pani przyjąć.

Honor zaskoczona uniosła brwi, nie bardzo rozumiejąc, co też sprowadza w jej progi dowódcę Marynarki Graysona. Żywiła dla niego wielki szacunek, bowiem poznali się i polubili w czasie ataku fanatyków z Masady, zwanego potem Pierwszą Bitwą o Yeltsin. Równie ważne było pytanie drugie — dlaczego nie uprzedził jej, że przybędzie.

Otrząsnęła się z zaskoczenia i z wątpliwości — jak by nie było, sprowadzić go musiało coś pilnego a niespodziewanego, toteż uznała, że szkoda marnować czas na przebieranie się w oficjalny strój.

— Poproś go, żeby wszedł, Jamie.

— Oczywiście, milady.

Candless odryglował i otworzył drzwi, a Honor zwróciła się do mistrza Thomasa:

— Mistrzu… — zaczęła i urwała, gdyż ten skłonił się i skierował do szatni ze słowami:

— Nie będę pani przeszkadzał, milady. Resztę dzisiejszej sesji możemy bez problemu przełożyć na inny dzień tygodnia, jeśli będzie to pani odpowiadało.

— Dziękuję, naturalnie, że mi to odpowiada. Mistrz Thomas zniknął w szatni w chwili, w której Candless wprowadził Wesleya Matthewsa.

— Admirał Matthews, milady — zaanonsował z ukłonem i zajął właściwe miejsce o krok za i krok z boku Honor.

Nimitz ześliznął się z drabinki, toteż Honor oddała gwardziście miecz i maskę i pochyliła się, by treecat mógł wskoczyć w jej objęcia.

— Admirale — podała mu prawą dłoń, trzymając Nimitza w zagięciu lewej.

— Lady Harrington — Uścisnął jej rękę. — Dziękuję, że przyjęła mnie pani tak szybko. Mam nadzieję, że nie przeszkodziłem w niczym ważnym.

— Skądże znowu. — Przez moment przyglądała mu się bacznie, po czym zwróciła się do Candlessa. — Dzięki za wprowadzenie admirała, Jamie.

— Drobiazg, milady.

Co prawda członek ochrony osobistej nie powinien zostawiać swego patrona z nikim obcym, ale kontyngent ochrony Honor musiał pogodzić się z niektórymi przynajmniej jej dziwactwami. Candless zasalutował i wyszedł, a Honor spojrzała na gościa i spytała:

— Co mogę dla pana zrobić, admirale?

— Przybyłem złożyć pani propozycję, lady Honor. Mam nadzieję, że rozważy ją pani nader głęboko.

— Propozycję?

— Tak, milady. Chciałbym, by przyjęła pani patent oficerski i dowództwo w Marynarce Graysona.

Honor wytrzeszczyła oczy, a Nimitz zastrzygł uszami. Otworzyła usta, zastanowiła się i zamknęła je bez słowa. Zyskała parę sekund, przenosząc treecata na ramię, gdzie usiadł wyprostowany, obejmując ogonem jej szyję w obronnym geście. Oboje przyglądali się uważnie twarzy Matthewsa. Cisza przeciągała się.

— Nie jestem pewna, czy byłby to dobry pomysł — odezwała się w końcu.

— Mogę zapytać dlaczego, milady?

— Z paru powodów. Po pierwsze i najważniejsze, jestem patronką, a to zajęcie na pełen etat i to z nadgodzinami, tym bardziej w tak nowej jak ta domenie, a zwłaszcza przy raczej intensywnej dyskusji publicznej, czy powinnam mieć prawo czy też nie do noszenia klucza.

— Ja… — Matthews umilkł, potarł czoło i spytał: — Mogę mówić szczerze?

— Naturalnie.

— Dziękuję. — Admirał przestał pocierać czoło. — Przedyskutowałem sprawę z Protektorem i uzyskałem jego zgodę. Jestem pewien, że nim jej udzielił, rozważył pani obowiązki jako patronki Harrington.

— Nie wątpię, że to zrobił, ale to ja muszę to przede wszystkim rozważyć. A są jeszcze inne kwestie.

— Wolno spytać jakie?

— Jestem oficerem Royal Manticoran Navy. — Honor skrzywiła się, ale dodała: — Jestem teraz co prawda na połowie pensji, ale to się może zmienić w każdym momencie. Co będzie, gdy Admiralicja przywróci mnie do czynnej służby?

— W takim razie naturalnie, milady, zostanie pani natychmiast zwolniona z Marynarki Graysona. Jeśli można, chciałbym też przypomnieć, że RMN ma długoletnią tradycję oddelegowywania oficerów do pomocy sojuszniczym flotom i wypożyczyła nam już sporo zarówno oficerów, jak i personelu niższych rang. W tych okolicznościach sądzę, że Pierwszy Lord Przestrzeni zgodzi się bez problemów na moją prośbę oddelegowania pani do Marynarki Graysona.

Honor ponownie się skrzywiła i przygryzła dolną wargę. Propozycja kompletnie ją zaskoczyła, a jedynie nieco mniej zaskakująca okazała się własna reakcja. Z jednej strony chciałaby natychmiast wrócić do tego, co naprawdę umiała, lubiła i rozumiała, z drugiej czuła niespodziewaną panikę i instynktownie chciała się wycofać. Spojrzała w oczy Matthewsa, jakby w nich była w stanie odkryć to, co naprawdę czuje, ale nie znalazła odpowiedzi — Matthews po prostu jej się przyglądał: uprzejmie i nieustępliwie.

Rozejrzała się po sali gimnastycznej, próbując zrozumieć, co jest z nią nie w porządku. Właśnie zaproponowano jej to, czego najbardziej pragnęła we wszechświecie. Fakt, nie w Królewskiej Marynarce, ale była przecież obywatelką Graysona, podobnie jak poddaną Korony. A Matthews miał rację — polityczne zamieszanie mogło nadal uniemożliwiać Admiralicji powierzenie jej dowództwa, ale właśnie dlatego powinna cieszyć się z oddelegowania do sojuszniczej floty. Dla Admiralicji będzie to doskonale wyjście z sytuacji. Więc dlaczego miała tak ściśnięte gardło i tak szybki puls?

Wpatrzyła się w okno, za którym rozciągał się starannie utrzymany teren posiadłości, i zrozumiała, w czym rzecz. Po prostu się bała.

Bała się, że już nie potrafi tego robić. Nimitz miauknął cicho i poczuła jego wsparcie, ale tym razem to nie pomogło. Nie była zdenerwowana w taki sposób jak wówczas, gdy miała objąć nowy okręt czy nowe obowiązki w służbie Korony. To było normalne — każdy obawia się nieznanego, tym bardziej że każde kolejne zadanie stawiało przed nią większe wymagania. I normalne było, że gdzieś w głębi duszy czaiła się obawa, czy tym razem także im sprosta. Ten strach był inny — głębszy, mroczniejszy i większy.

Zamknęła oczy, zawstydzona sama przed sobą, gdy wreszcie przyznała się do prawdy. Została… uszkodzona. Przed oczyma stanęły jej niepewność, koszmary, ataki paraliżującego żalu i depresji markującej obraz kalekiej i niepewnej samej siebie. Oficer nie potrafiący kontrolować własnych uczuć nie miał prawa dowodzić okrętem wojennym. Kapitan topiący się w żalu nad samym sobą nie był w stanie podejmować właściwych decyzji i trzeźwo oceniać sytuacji. Taki dowódca był dla swego okrętu i załogi groźniejszy od nieprzyjaciela. A poza tym pozostawało pytanie, czy była na tyle silna, by ryzykować dalsze emocjonalne straty. Czy zdoła przeżyć to, że zginą kolejni ludzie, wykonując jej rozkazy, albo co gorsza: czy zdoła wydać takie rozkazy, mając świadomość, że przyniosą one śmierć i zniszczenie. W wojnach zawsze ginęli ludzie, ale nie wiedziała, czy ona zdoła żyć ze świadomością, że skazała swoich ludzi na śmierć, kolejny raz. Mogła nie wykonać zadania tylko dlatego, że będzie zbyt przerażona liczbą ludzi, których musiałaby poświęcić…

Otworzyła oczy i zgrzytnęła zębami. Tej niepewności nie mógł złagodzić nawet Nimitz. Próbowała, ale nie potrafiła znaleźć właściwej odpowiedzi, i jej odbita w szybie twarz doskonale to pokazywała: była blada i spięta.

— Nie jestem… pewna, czy nadal powinnam być oficerem, admirale Matthews — wykrztusiła w końcu.

Była to jedna z najtrudniejszych rzeczy, jakie w życiu zrobiła, ale wiedziała, że musi to powiedzieć.

— Dlaczego? — spytał spokojnie i bez śladu jakiejkolwiek oceny.

— Nie jestem dokładnie… — urwała, odetchnęła i zaczęła od nowa, odwracając się ku niemu. — Oficer musi najpierw być w stanie kierować samym sobą, zanim będzie mógł kierować innymi. Musi wiedzieć, że będzie w stanie wykonać swe obowiązki, zanim je weźmie na siebie. A ja wcale nie jestem tego pewna.

Wesley Matthews pokiwał głową, przyglądając się jej uważnie brązowymi oczyma. Dziś przez maskę dowódcy, którą tak długo i wytrwale nosiła, przebijały się uczucia — i było mu wstyd, że to spowodował, bowiem niepewność i smutek nie są miłymi rzeczami. To nie była ta sama skupiona kobieta-wojownik, zdecydowana umrzeć, byle obronić jego ojczystą planetę przed pięciokrotnie silniejszym okrętem fanatyków. Wtedy też się bała i oboje o tym wiedzieli, choć udawali, że tak nie jest. Ale teraz co innego napawało ją strachem. Wtedy bała się tylko śmierci i tego, że nie uda jej się zrealizować tego beznadziejnego zadania. Teraz bała się, że zabraknie jej odwagi niezbędnej do bycia dowódcą okrętu.

Spojrzała mu prosto w oczy i nie spuściła wzroku, nie próbowała niczego udawać i wiedział, że dotąd nie spotkała się z tym rodzajem strachu. Była o trzy lata starsza od niego, choć wyglądała tak młodo, a trzy lata w ich zawodzie niewiele znaczą, i w tym momencie wyglądała, jakby była tak młoda, jak sugerował to jej wygląd. Wszystko zaś za sprawą oczu — ich błagalnego wyrazu i szczerości, gdy przyznała się, że sama nie potrafi znaleźć odpowiedzi, więc prosi go o pomoc. Było jej wstyd za ten brak zdecydowania, za „słabość”, zupełnie jakby nie rozumiała, ile siły wymaga przyznanie się do braku pewności, a nie udawanie, że problem nie istnieje.

Przygryzł wargę, bowiem zrozumiał, że Protektor miał rację, powstrzymując go przed złożeniem tej propozycji parę miesięcy temu. Wtedy na pewno nic by z tego nie wyszło i to nie dlatego, że jego rozmówczyni nie mogła, ale dlatego, że obawiała się, że może nie móc wypełnić obowiązków dowódcy. I dlatego odmówiłaby, a ta odmowa na zawsze zakończyłaby jej karierę oficerską. Niemożność bowiem, obojętne czy prawdziwa, czy urojona, wykluczała dowodzenie, jeśli oficer wystarczająco silnie był o niej przekonany. Praktycznie zawsze był to proces nieodwracalny, gdyż nikt inny poza samym zainteresowanym nie mógł go uzdrowić, czyli przekonać, że jest inaczej.

Teraz Honor nie miała tej pewności, ale nie ulegało wątpliwości, że jej rany wewnętrzne wcale się nie zaleczyły i że daleko było do tego. Mimo to nie opuściła wzroku i zrozumiał, że ostateczna ocena należy w równej mierze do niego, jak i do niej. To on zmusił ją do podjęcia decyzji i wypowiedzenia na głos wszystkiego, czego się obawiała. Nagle zapragnął cofnąć czas.

— Milady, mogę jedynie podziwiać odwagę potrzebną oficerowi pani kalibru do przyznania się do podobnych wątpliwości — powiedział cicho. — Uważam też, że jest pani wobec siebie zbyt ostra i niesprawiedliwa. Oczywiście, że „nie była pani sobą”, bo jakże by mogło być inaczej? Cały pani prywatny i zawodowy świat został wywrócony do góry nogami bądź zniszczony, a pani znalazła się w całkowicie odmiennym środowisku i to nie jako turystka, ale jako jedna z przewodzących mu osób. Zna pani nasze przekonanie, że Bóg testuje swych wyznawców i że jedynie przez udział w największym teście: teście życia, możemy rozwinąć się i stać się godnymi Go. Pani test był brutalniejszy i bardziej wymagający niż większość, ale zdała go pani tak jak wszystkie poprzednie, z odwagą, której nie może nie podziwiać nikt, kto nie jest zaślepiony przez fanatyzm religijny czy strach przed zmianami. Być może w tej chwili pani sama tak tego nie widzi, milady, ale proszę ten jeden raz mieć więcej zaufania do naszej oceny niż do swojej.

Honor nie odezwała się, nadal wpatrując się w jego oczy i analizując słowa. Wiedziała, dzięki Nimitzowi, że mówił prawdę: Nimitz dołożył wszelkich starań i dużo wysiłku, by przekazać jej jak najdokładniej nawet najdrobniejsze emocje Matthewsa.

— Powiedziała pani, że wątpi we własną zdolność „kierowania samą sobą” — dodał admirał. — Sposób, w jaki wypełnia pani swe obowiązki jako patronka Harrington, jest najlepszym dowodem, iż wątpliwość ta jest bezzasadna, milady. W krótszym czasie doprowadziła pani tę domenę do większego rozkwitu niż zrobił to ktokolwiek z jakąkolwiek domeną w całej naszej historii. Wiem, że miała pani pomoc, lord Clinkscales jest nadzwyczajnym zarządcą, a dostęp do nowych technologii stworzył okazje, jakie miało niewielu patronów. Ale to pani je wykorzystała. A kiedy durnie pełni nienawiści i strachu zaczęli panią atakować tylko za to, jaka pani jest, ani nie powstrzymali pani, ani nie sprowokowali. Działała pani cały czas i we wszystkich kwestiach rozważnie i z pełną odpowiedzialnością, choć nie zawsze było to łatwe. Durnie także potrafią zranić, wiem coś o tym. Nie widzę żadnego powodu, by wątpić, że w przyszłości zachowa się pani tak samo. Prawdę mówiąc, wątpię, czy pani wiedziałaby, jak można zachować się inaczej.

Honor nadal milczała. Matthews wierzył święcie w to, co mówił. Mógł się naturalnie mylić, ale mówił to, o czym był dogłębnie przekonany, a nie to, co powinien czy co uważał, że nakazują względy uprzejmości. Odchrząknęła i odwróciła wzrok, po czym powiedziała:

— Może ma pan rację, admirale… chciałabym, by ją pan miał. Może nawet w to wierzę, a na pewno jest sporo prawdy w starym powiedzeniu o powrocie na siodło… — umilkła i uśmiechnęła się zaskoczona. — Z powrotem w siodle… wie pan, całe życie używam tego powiedzenia, a nigdy nie widziałam prawdziwego siodła ani nie byłam bliżej niż sto kilometrów od żywego konia… No dobrze. Fakt pozostaje faktem — jestem patronką. Czy naprawdę jest dla pana ważniejsze mieć do dyspozycji jednego więcej kapitana, zwłaszcza że nie jest do końca pewne, iż podoła on swym obowiązkom, niż dobrze wywiązującą się ze swych zadań patronkę?

— Pani, lord Clinkscales pokazał, że potrafi zarządzać domeną podczas pani długiej nieobecności, jeśli musi. Teraz nie będzie pani dalej niż o kilka godzin, jeśli chodzi o zwłokę w kontakcie, kilkadziesiąt zaś, jeśli chodzi o dolot do planety, obojętne w którym miejscu w systemie Yeltsin by się pani znajdowała. Oznacza to, że nadal może pani wypełniać swe obowiązki wobec domeny, a chyba nie w pełni rozumie pani, jak desperacko Marynarka Graysona pani potrzebuje, milady.

— Desperacko? — zdziwiła się, unosząc brwi.

Matthews uśmiechnął się bez cienia wesołości.

— Właśnie: desperacko. Proszę się zastanowić, milady. Wie pani, jak niewielka była nasza flota przed ostatnią wojną z Masadą i ile okrętów ją przetrwało. Przeżyło zaledwie trzech naszych kapitanów, a żaden nie miał doświadczeń z nowym uzbrojeniem i taktyką, które oficerowie Royal Manticoran Navy znają, nim zostaną dowódcami. Sądzę, że nieźle sobie radzimy, ale poza takimi wyjątkami jak kapitan Brentworth posiadający doświadczenia z akcji antypirackich, żaden z naszych kapitanów ani razu nie dowodził w bitwie, a wszyscy są nowi na stanowiskach i dopiero zapoznają się z okrętami i zakresem obowiązków. Co więcej: nagle okazało się, że mamy większą flotę, niż ktokolwiek śmiał marzyć, i jeśli chodzi o ludzi, to znajdujemy ich z najwyższym trudem. Żaden z moich oficerów, ani nawet ja, czyli naczelny dowódca Marynarki Graysona, nie mamy nawet drobnej części pani doświadczenia i wiedzy, milady. Nie wierzę, by Królewska Marynarka długo pozostawiła panią bez bojowego przydziału: wasza Admiralicja nie jest aż tak głupia, nawet jeśli tępi są politycy. Dlatego naprawdę niezwykle ważne dla nas jest, by objęła pani dowodzenie i przekazała nam ile się da ze swego doświadczenia.

Honor zmarszczyła brwi — dzięki więzi z Nimitzem, który nie przestawał informować ją o uczuciach rozmówcy, wiedziała, że Matthews mówi czystą prawdę. Nigdy zaś nie rozważała spraw Marynarki Graysona pod tym kątem. Zawsze widziała determinację, z którą flota rozbudowywała się i poznawała nowe uzbrojenie, i nigdy nie przyszło jej do głowy, jak wielkim skokiem w nieznane musiało to być dla wszystkich. Sama została wyszkolona i wychowana we flocie mającej liczącą pięćset standardowych lat tradycję jako jedna z najlepszych w galaktyce. Oprócz znacznie lepszego uzbrojenia flota ta dysponowała bogatym materiałem historycznym, bohaterami i zwyczajami, doktryną taktyczną i strategiczną — i to wszystko wpoiła jej wraz z pewnością siebie i zaufaniem do RMN. Marynarka Graysona liczyła niespełna dwieście lat, a przed zawarciem sojuszu z Królestwem Manticore była typową, przestarzałą i nieliczną flotą systemową. Nie miała doświadczeń i zaplecza historyczno-teoretycznego, które dla każdego oficera Royal Manticoran Navy były czymś tak oczywistym, że nawet nie zwracał uwagi na jego istnienie.

A teraz w ciągu niespełna czterech standardowych lat flota ta zmuszona została do wzięcia udziału w wojnie toczącej się na liczącym setki lat świetlnych teatrze działań i powiększyła się w tym czasie w sposób niewyobrażalny. Jej korpus oficerski musiał być świadom własnych braków i rzeczywiście desperacko potrzebował każdego doświadczonego dowódcy.

— Nigdy nie pomyślałam o tym aspekcie sprawy, admirale Matthews — przyznała w końcu. — Jestem tylko kapitanem i zawsze koncentrowałam się na własnym okręcie albo co najwyżej na eskadrze, której był jednostką flagową.

— Wiem o tym, milady. Ale pani dowodziła eskadrą. A oprócz mnie i admirała Garreta nikt z naszych oficerów nie robił tego przed przyłączeniem się do Sojuszu. A w tej chwili mamy jedenaście superdreadnaughtów, nie licząc mniejszych jednostek.

— Rozumiem… — Honor zastanowiła się jeszcze przez moment i dodała z westchnieniem, ale bez oskarżenia w głosie. — Wie pan, które guziki przycisnąć i to w odpowiedniej kolejności… to się zdaje nazywa „manipulator”, prawda?

Matthews uśmiechnął się niewinnie i wzruszył ramionami.

— Zgoda. Jeżeli naprawdę potrzebuje pan jednego mocno zużytego kapitana, to go pan ma — stwierdziła. — I co pan planuje z nim zrobić?

— Cóż… — Matthews próbował ukryć radość graniczącą z euforią, ale była to próba z góry skazana na fiasko, jako że Nimitz natychmiast bleeknął radośnie i nastawił uszy. — Terrible w przyszłym miesiącu opuszcza stocznie po naprawach i modernizacji. To ostatni z prezentów od admirała White Haven i tak sobie myślałem, żeby dać go pani.

— Superdreadnoughta? — Honor przekrzywiła głowę i przyznała z uśmiechem: — Niezły awans: nigdy nie dowodziłam niczym większym niż krążownik liniowy.

— Wydaje mi się, że niedokładnie się zrozumieliśmy, milady. Nie zamierzam dać pani dowództwa Terrible. Albo raczej powinienem powiedzieć, że nie zamierzam dać pani jego bezpośredniego dowództwa.

— Przepraszam?! — Honor zamrugała zaskoczona. — Sądziłam, że…

— Powiedziałem, że dam pani Terrible, ale nie jako dowódcy — przerwał jej Matthews z szerokim uśmiechem. — dowodził nim będzie pani oficer flagowy, admirał Harrington. Bo pani będzie dowodziła Pierwszą Eskadrą Liniową!



ROZDZIAŁ VII

Mężczyzna siedzący za zbyt wielkim biurkiem był średniego wzrostu, miał ostre rysy i był ciemnowłosy, choć na jego skroniach zaczęły się pojawiać pierwsze oznaki siwizny — został więc poddany prolongowi jako pierwsze lub drugie pokolenie. Mógłby być naukowcem czy biznesmenem, bowiem nic w jego wyglądzie nie zwracało uwagi. Dopóki nie spojrzało się w jego oczy. Były ciemne, przenikliwe i niebezpieczne. Co pasowało do najpotężniejszego człowieka w całej Ludowej Republice Haven.

Nazywał się Robert Stanton Pierre i był przewodniczącym Komitetu Bezpieczeństwa Publicznego utworzonego po zamachu na dziedzicznego prezydenta Sidneya Harrisa, w którym zginął on sam wraz z całym rządem i głowami ważniejszych rodów legislatorskich. Zabili go spiskujący w celu przejęcia władzy oficerowie Ludowej Marynarki — o tym wiedzieli wszyscy. Mniej niż trzydzieści osób (spośród jeszcze żyjących naturalnie) wiedziało, że zamach zorganizował Pierre, a przeprowadzili go jego ludzie.

Odchylił się na oparcie fotela i wpatrzył w sięgające od podłogi do sufitu okno, za którym rozciągała się panorama Nouveau Paris. Zmrużone oczy barwy krzemienia wskazywały, że myśli nad czymś intensywnie. Rozmyślał o swych dokonaniach i nie były to zbyt wesołe myśli. Jak dotąd udało mu się przeprowadzić nader skomplikowaną operację i to na olbrzymią skalę, ale nie zmieniało to faktu, że czuł rosnące zdesperowanie, ponieważ coraz wyraźniej widać było, że jest ona skażona błędem. A do tego trudno się było przyznać nawet przed samym sobą.

Naturalnie niczego by nie osiągnął, gdyby rządów legislatorów nie toczyła zgnilizna i korupcja rozprzestrzeniająca się na resztę Republiki. Mimo to czynnik umożliwiający ich obalenie równocześnie uniemożliwiał fundamentalne zmiany systemu, który tworzyli przez dwieście lat. Stworzyli olbrzymią, stale pozbawioną pracy klasę uzależnioną całkowicie od potężnej machiny opieki społecznej. I posiali w ten sposób ziarno zniszczenia, bowiem nikt nie był w stanie wysłać dwóch trzecich populacji całej planety na zasiłek i utrzymywać ich w nieskończoność bez zawalenia się całego systemu. Problem, z którym on miał do czynienia, był nieco inny — jak pozbawić nierobów zasiłku i to tak, by im się to spodobało.

Z westchnieniem wstał i podszedł do okna. Zapadał zmrok i w stolicy zaczynały zapalać się światła. Nigdy, ani wcześniej, ani teraz nie był w stanie zrozumieć, co skłoniło twórców systemu zasiłków do stworzenia tego ekonomicznego upiora i logicznego nonsensu. Patrząc na olbrzymie, oświetlone wieże mieszkalne dumnie odcinające się od złocistoczerwonego nieba, czuł, jak jego determinacja przegrywa powoli nierówną walkę z olbrzymim systemem napędzanym siłami, których prawie już nie sposób było skalkulować. On sam był produktem starego reżimu, nie tylko jego katem. Miał dziewięćdziesiąt dwa standardowe lata i tęsknił do czasów młodzieńczej pewności, kiedy to system ten działał przynajmniej pozornie. Zdawał sobie co prawda sprawę już wtedy, że to nie może być prawda, bo system został skazany na klęskę, zanim jeszcze powstał i na długo przedtem, nim on sam się urodził, ale przynajmniej na pierwszy rzut oka wyglądało na to, że nie ma racji. Młody Pierre z początku uwierzył w kłamstwo głoszące, iż państwo potrafi zapewnić każdemu obywatelowi określony poziom dostatniego życia niezależnie od tego, czy dany obywatel będzie pracował czy też nie. I właśnie dlatego tak się wściekł, gdy odkrył, że jest to kłamstwem. Wściekłość ta w połączeniu z ambicją stały się jego motorem — dzięki nim wyrwał się z tłumu zwykłych Dolistów i stał najpotężniejszym z menadżerów. Ta sama wściekłość pchnęła go do ukarania systemu za kłamstwo, a śmierć jedynego syna stanowiła kroplę, która przepełniła czarę. Zaczął działać. Zamierzał rozbić system i to właśnie był ów błąd, z którego z początku nie zdawał sobie sprawy, a z którym teraz nie wiedział co począć.

Rozbić system… śmiechu warta naiwność! Wybił stare władze jedną salwą zdalnie sterowanych rakiet wystrzeloną w idealnie wybranym momencie. Jej resztki wyrżnął w serii przeprowadzonych z całą bezwzględnością pogromów. Zniszczył stary korpus oficerski tak Ludowej Marynarki, jak i Korpusu Piechoty Morskiej. Zdławił każde ognisko zorganizowanego oporu. Częściowo zniszczył, częściowo podporządkował sobie niezliczone odmiany służb bezpieczeństwa, wywiadów, policji i kontrwywiadów, tworząc jeden wszechpotężny Urząd Bezpieczeństwa Publicznego. I to wszystko osiągnął w mniej niż rok standardowy kosztem takiej liczby zabitych, że wolał nie próbować jej zapamiętać. A system istniał sobie dalej, miał się dobrze i był niczym bolesne szyderstwo.

Był kiedyś taki czas, gdy Republika Haven — nie „Ludowa”, tylko zwyczajna, normalna Republika — stanowiła inspirację dla kilku najbliższych sektorów. Była niczym jasno świecąca latarnia, oaza dobrobytu, wiedzy i spokoju, której wysoce produktywny renesans rywalizował z kulturą i intelektualnymi osiągnięciami samej Ziemi. Była to jednak przeszłość dawno miniona i to bynajmniej nie z powodu obcego najazdu czy rodzimego barbarzyństwa, ale z powodu stagnacji i otępienia potrafiących pokonać wszystko. Republika poświęciła się na ołtarzu równości i to nie równości sposobności, ale efektów. Przyjrzała się własnemu bogactwu i istniejącym w każdym normalnym systemie społecznym nierównościom i zdecydowała się je zlikwidować. Co było kolejnym dowodem na to, że nawet najlepsze wariatkowo w sprzyjających warunkach potrafią opanować pacjenci. Pacjenci, którzy dobrali się do władzy w Republice, przezwali ją Ludową i zrobili z dobrze prosperującego państwa chory twór, gwarantując wszystkim, że będą mieli więcej niż mają niezależnie od własnego wkładu w cały system. Niejako przy okazji zbudowali biurokratycznego tyrana i wysłali go w podróż ku samozagładzie. Tytan ów zdolny był łykać reformatorów niczym komary, nawet nie zdając sobie sprawy, że to robi.

Rob Pierre rzucił tytanowi wyzwanie. Zmasakrował tych, którzy ponoć nim kierowali, i posiadł więcej władzy niż ktokolwiek z nich kiedykolwiek marzył. I nie miało to żadnego znaczenia, bo okazało się, że to system nim kierował, a nie na odwrót. A system pozostał. Czuł się niczym mucha bzycząca nad pełnym robactwa ścierwem niegdyś wspaniałej istoty. Miał żądło i korzystał z niego, ale naraz mógł użądlić tylko jednego robala, a na miejsce każdego zabitego lęgło się tuzin nowych.

Zaklął cicho i uniósł zaciśnięte w pięści dłonie, opierając je nad głową o szybę. Przycisnął twarz do chłodnej powierzchni, zamknął oczy i puścił taką wiązankę, że aż uszy więdły. Zgnilizna zaszła za daleko. Poprzednie pokolenia rządzących zredukowały zbyt wielką liczbę robotników w imię „równości” i zmasakrowały system nauczania w imię „demokracji”, by dało się to odwrócić. Nauczono Dolistów, że ich jedynym obowiązkiem jest żyć i regularnie odbierać dolę, a jedynym celem szkół, do których chodzą za młodu, jest dać im uprawomocnienie (cokolwiek by to do cholery znaczyło), a nie wykształcenie. A kiedy autorzy tego idiotyzmu zorientowali się, że zarżnęli własną gospodarkę i że jej całkowity upadek to kwestia najbliższych kilkunastu lat, jeśli nie odkręcą „reform”, zabrakło im na to odwagi.

Być może wówczas dałoby się jeszcze naprawić zniszczenia i wrócić do normalności. Nie zrobiono tego jednak. W obawie przed politycznymi konsekwencjami spowodowanymi demontażem systemu kupowania głosów za chleb i igrzyska szukano innego sposobu napełnienia pustego skarbca. I jakiś półgłówek go znalazł, też nie biorąc pod uwagę konsekwencji. W efekcie Ludowa Republika stała się agresorem i zdobywcą. Połknęła wszystkich drobnych sąsiadów, łupiąc ich niemiłosiernie, by reaktywować trupa zwanego niegdyś Republiką. Na krótki czas — kolejne kilkadziesiąt lat wystarczyło.

A potem wyszły na jaw problemy, z którymi nikt się nie liczył. Podbijając każdy układ planetarny, równocześnie eksportowano do niego własny system. Nie było innej możliwości, bo zwycięzcy nie znali innego systemu polityczno-gospodarczego. I w krótkim czasie rozkładało to każdą idealną gospodarkę tak, jak wcześniej ich własną, a dzięki rabunkowej polityce następowało to wcześniej. Powodowało to konieczność dalszego podbijania sąsiadów i stanowiło swoistą kwadraturę koła, czyli sytuację bez wyjścia. Każda ofiara dawała krótkotrwałą, iluzoryczną poprawę, dopóki sama nie zwiększyła obciążenia. Przypominało to próbę przegonienia entropii. A jedynym wymiernym skutkiem był niebywały wzrost terytorium Ludowej Republiki Haven i sił potrzebnych tak do jej obrony, jak i do pilnowania zdobyczy, które miały przedziwny zwyczaj buntowania się przy lada okazji.

Reszta galaktyki widziała jedynie wzrost Ludowej Republiki i jej olbrzymi potencjał wojenny. A sąsiedzi trzęśli się ze strachu, że teraz ich kolej. Nikt nie zauważał, że gospodarka giganta jest w opłakanym stanie i lada moment może się do reszty rozsypać przeciążona z jednej strony kosztami doli, z drugiej utrzymywania olbrzymiej floty. A jeśli nawet ktoś to zauważał, to milczał. Ludowa Republika stała się olbrzymim pasożytem potrzebującym wciąż nowych ofiar, by przetrwać. A liczba tych ostatnich była ograniczona i gdy wszystkie padną jej łupem, będzie musiała zginąć.

Pierre rozumiał to i próbował zapobiec nieuniknionemu. I nie zdołał i teraz gimnastykował się niczym akrobata na drucie żonglujący tuzinem granatów. Kontrolował system, ale był też jego ofiarą… Odwrócił się od okna i wrócił za biurko, kolejny raz przebiegając w myślach listę możliwych posunięć.

Mógł się pocieszać osiągnięciem, które wcześniej nikomu się nie udało — wyrwał Dolistów z apatii, ale ci zachowywali się niczym pijane dzieci we mgle. Za długo wbijano im do głów, że tak powinno wszystko wyglądać, więc ich furia nie była ukierunkowana przeciw złemu systemowi, który należy zniszczyć, by stworzyć nowy, normalny porządek, lecz przeciw tym, którzy ich „zdradzili”, „ograbiając” z „ekonomicznego prawa należnego z tytułu urodzin”. Tych złodziei i zdrajców należało ukarać i Doliści zapałali słusznym klasowo gniewem.

Może była to jego wina — może zabrakło mu odwagi, gdy stwierdził, jakiego potwora dosiadł, i dlatego użył sprawdzonych metod. By przetrwać, uciekł się do retoryki mówców takich jak Cordelia Ransom, ponieważ posługiwali się językiem zrozumiałym dla motłochu, a on bał się motłochu. A tym właśnie byli Doliści — tępym, zaślepionym i roszczeniowym motłochem. Gardził nimi i równocześnie bał się ich. A całkowitą klęską byłoby przyznanie, że nie ma szybkich i łatwych rozwiązań, bo wówczas potwór zwróciłby się przeciw niemu i pożarł go.

Miał zamiar wprowadzić prawdziwe reformy, tylko coraz rzadziej o tym myślał, bo sprawa stawała się coraz mniej realna. Motłoch chciał prostych rozwiązań i nieskomplikowanych odpowiedzi i nic go nie obchodziło, ze prawdziwy świat w ten sposób nie funkcjonuje. Co gorsza — motłoch zakosztował krwi i odkrył przyjemność, jaką daje unicestwianie wrogów. I być może zaczął sobie niejasno zdawać sprawę z własnej potęgi. Przypominał chorego psychicznie, maniakalnego mordercę, którym kierują niezrozumiałe zachcianki i który nie ma dość samodyscypliny, by nad nimi zapanować, a zupełnie nie przejmuje się przy tym konsekwencjami swych czynów. Jedynym sposobem, by nie stać się jego celem, jest pokazanie mu innych celów.

Więc tak zrobił — wskazał na legislatorów jako na zdrajców, którzy rozkradli przez lata to, co należało się Dolistom. Ogłosił, że są złodziejami, i skonfiskował ich majątki. I to na jakiś czas wystarczyło, bo nakradli rzeczywiście dużo. Nie powiedział jednak motłochowi, a zresztą ten i tak nie chciałby tego słuchać, że te majątki są niczym w porównaniu do niewyobrażalnych wręcz długów Ludowej Republiki. Potem dał im samych legislatorów do zabawy. Spuścił z łańcucha Urząd Bezpieczeństwa Oscara Saint-Justa i bezczynnie obserwował jak „ludowe sądy” skazują na śmierć za „zdradę ludu” rodzinę po rodzinie. Dopiero kiedy zaczęła się rzeź, odkrył starą jak świat prawdę: masakra rodzi większą masakrę. Motłoch nabrał przekonania, że ma prawo do zemsty na zdrajcach, i zaczął tym gwałtowniej domagać się egzekwowania tego prawa. A kiedy zapas ofiar się wyczerpał, zażądał nowych.

I wtedy dotarło do Pierre’a, że niemożliwe jest wprowadzenie nawet stosunkowo niewielkich reform, które obiecywał przejmując władzę. Zrozumiał też, że prędzej czy później, kiedy zawiedzie oczekiwania motłochu, także stanie się jego ofiarą. Mógł tego unikać jedynie tak długo, jak długo będzie miał kogoś, na kogo da się zwalić winę. I dlatego też nie mając innego wyjścia, zwrócił się do Cordelii — trzeciego członka triumwiratu rządzącego teraz Republiką.

Pierre od początku ustawił się tak, by być najważniejszym i mającym najwięcej do powiedzenia członkiem triumwiratu, i dopilnował, by pozostałych dwoje było tego świadomych. Nie zmieniało to faktu, że ich potrzebował — i o tym także wiedzieli. Cordelia była doskonałą propagandzistką, a Saint-Just nie tylko kontrolował bezpiekę, ale i trzymał ją w cuglach — czasami złotowłosa i błękitnooka Sekretarz Informacji Publicznych przerażała Pierre’a bardziej niż motłoch.

Nie była genialna, ale za to szybka, sprytna, obdarzona żelaznymi nerwami oraz wrodzonym talentem do intryg, dzięki czemu stała się niezastąpiona w trakcie przygotowywania zamachu. Była też bezwzględnym, cynicznym genialnym demagogiem, który lubił rzeź — działała na nią niczym narkotyk, była dowodem władzy, jaką dysponowała. Wyglądało to tak, jakby pragnęła zniszczenia dla samego zniszczenia, obojętne w jak piękne słówka by tego nie ubrała.

Mimo to nie mógł jej się pozbyć, ponieważ nie znał nikogo, kto potrafiłby tak sterować motłochem. Co prawda nawet ona nie zdołała go uspokoić (zakładając, że naprawdę próbowała), ale rozumiała go, a motłoch z kolei rozumiał jej język. Potrafiła cały czas pozostawać o krok przed nim, przewidując następną zachciankę, i dlatego była w stanie skierować jego nienawiść na zewnętrzny obiekt.

Legislatorzy byli wrogami ludu, byli zdrajcami, którzy spiskowali i kradli to, co należne ludowi, by roztrwonić w imperialistycznych wojnach. O prawdziwych powodach tych wojen nikt się nawet nie zająknął, podobnie jak i o tym, że ekspansjonizm stanowił sam w sobie magiczny, samonapędzający się krąg, z którego nie było łatwego wyjścia. Motłoch nie chciał o tym słyszeć, więc Cordelia mu o tym nie mówiła.

Powiedziała za to coś, co go zaciekawiło i przekonało. Co prawda jej argumentacja była tak dziurawa i niespójna, iż Pierre nie mógł uwierzyć, że może kogokolwiek przekonać, ale Cordelia sprzedała ją, grając na uczuciach. Motłoch mianowicie chciał wierzyć, że jest czymś więcej niż tylko pasożytem, że naprawdę należą mu się te wszystkie „prawa” z tytułu jakichś nie sprecyzowanych, acz istniejących praw naturalnych, i dlatego bez trudu przyjął, że jedynie jakiś olbrzymi spisek mógł pozbawić go tychże praw. Cordelia zorientowała się w tej potrzebie utwierdzenia się w przekonaniu, iż wszystko jest sprawką wrogów od dawna knujących, jak by tu zaszkodzić, i dała motłochowi tych wrogów, wiedząc, że nie zgodzi się on na brutalną prawdę, iż system nie wymagający od obywateli pracy nie może funkcjonować.

Oczywiście lud pragnął jedynie pokoju i chciał, by dano mu spokój, aby mógł cieszyć się dobrobytem, do którego miał niezbywalne prawo, no bo czyż pokój i dobrobyt nie są naturalnym stanem rzeczy? Jednakże zdrajcy, którzy lud okradli, zmusili go także do wojny, z której nie było odwrotu: w końcu to Sojusz, któremu przewodziło Gwiezdne Królestwo Manticore, zaatakował pierwszy. Tak przecież ogłosił Urząd Informacji. To, że taki atak całkowicie nie pasował do oskarżania legislatorów o podżeganie do wojny, było nic nie znaczącym detalem technicznym. Sojusz stanowił przecież część tego samego skorumpowanego porządku imperialistycznych militarystów, a wchodzące w jego skład systemy były marionetkami w rękach Manticore. Królestwo zaś pragnęło zniszczyć Republikę, ponieważ stanowiła ona jego naturalnego wroga. Przecież Manticore nie było republiką, a monarchią rządzoną przez Królową i arystokrację i nawet nie próbowało udawać, że szanuje prawa Ludowej Republiki. Odmawiało ludowi jego prawa do dobrobytu, gromadząc samolubnie olbrzymie dobra, z których korzystała jedynie dziedziczna klasa rządząca.

Już choćby to powodowało, iż stanowiło śmiertelnego wroga ludu, ale co gorsza: władcy Królestwa zdawali sobie sprawę, jaka będzie reakcja ich poddanych, gdy ci zrozumieją, że lud Ludowej Republiki ma rację, i zorientują się, jak haniebnie sami byli wykorzystywani. Oczywistym więc było, że Gwiezdne Królestwo musi zniszczyć Ludową Republikę, nim te oczywiste, a jak dotąd jedynie w niej obowiązujące prawdy rozprzestrzenia się na resztę galaktyki, bowiem wówczas słuszne żądania własnych obywateli oznaczać będą koniec Królestwa Manticore.

Lud zawrzał tedy słusznym a strasznym gniewem, kiedy odkrył, że po obaleniu swych złodziejskich władz ma do czynienia z jeszcze gorszym wrogiem. Zewnętrznym na dodatek. I że musi zniszczyć władców owego wrogiego tworu, by mieć wreszcie spokój i dobrobyt. I stała się rzecz dziwna — motłoch zmobilizował się do akcji z zawziętością i zdecydowaniem, dzięki którym mógłby osiągnąć prawie wszystko, gdyby istniał sposób ukierunkowania go na wykonanie jakiegokolwiek konstruktywnego zadania. Tyle że takowy nie istniał. Wyglądało to obłąkańczo, ale przewrót, którego jednym z celów było zmniejszenie wydatków militarnych, zmienił się w krucjatę. Pierre chciał użyć wojny z Królestwem jako pretekstu do odwrócenia uwagi motłochu, dopóki nie umocni swej władzy. Nie spodziewał się, że retoryka Cordelii tchnie w tę wojnę życie — po pół wieku standardowego totalnej apatii i braku zainteresowania tym, kogo w tym miesiącu Republika podbiła, motłoch był gotów, a nawet chciał zamrożenia podwyżek Doli, by sfinansować zniszczenie Gwiezdnego Królestwa i Sojuszu. Komitet nie mógł się wycofać z dalszego prowadzenia wojny, nie ryzykując powszechnego gniewu Dolistów. Jedyną szansą na przeprowadzenie reform, o których marzył Pierre, było wygranie wojny, bo tylko dzięki temu mógł zyskać autorytet wystarczający do wprowadzenia zmian.

W tej chwili motłoch był zdolny do poświęceń. Gotów był nawet zrezygnować z wygodnego, próżniaczego życia i zgłosić się do wojska, a nawet nauczyć czego trzeba, by pracować w stoczniach. Po zakończeniu wojny byłoby tylu wykwalifikowanych robotników, że dałoby się ich wykorzystać do odbudowy sypiącej się infrastruktury Republiki. Zdarzały się już dziwniejsze rzeczy w historii i Pierre próbował udawać, że nie jest to jedynie rozpaczliwe czepianie się złudnych nadziei.

Aby jednak to wszystko było możliwe, należało najpierw wygrać wojnę, a motłoch domagał się, by w zamian za jego wyrzeczenia Ludowa Marynarka i Komitet wygrały ją szybko. Żądni krwi ekstremiści domagali się dowodu zdecydowania przywódców, a skoro oficjalnie to Ludowa Marynarka przeprowadziła zamach, to musiała teraz udowodnić, co jest naprawdę warta, odnosząc wreszcie zwycięstwa. Każdy kto zawiedzie lud w tak trudnym czasie próby, musi ponieść karę, która stanowiłaby zarazem ostrzeżenie dla innych. Pierre rozpoczął więc politykę zbiorowej odpowiedzialności. Każdy, kto nie wypełnił swych obowiązków, miał świadomość, że nie tylko on sam, ale i jego rodzina za to zapłaci. W jakiś bowiem sposób konflikt zmienił się w wojnę na wyniszczenie i dla wrogów tak zewnętrznych, jak wewnętrznych nie było pardonu. Stawką było zwycięstwo lub unicestwienie.

Nie takiej rewolucji pragnął Pierre, ale taką miał. Chwilowo przynajmniej rządy terroru usztywniły postawę floty, więc może motłoch w pewnych sprawach miał rację. Może rzeczywiście dało się znaleźć proste rozwiązanie przynajmniej części problemów, jeśli było się gotowym zabić w trakcie poszukiwań wystarczającą liczbę ludzi…

Pierre przetarł twarz dłońmi i włączył komputer, ponownie wchodząc w plik oznaczony najwyższym symbolem tajności. Dawny wywiad floty został włączony w skład Urzędu Bezpieczeństwa, a większość jego strategów zginęła w czystkach, ale gro analityków ocalało i szybko zrozumiało, co ich spotka, jeśli nie wykażą się rezultatami. Co prawda ich analizy roiły się od zastrzeżeń, a ukochanym słowem stało się „jeżeli”, co świadczyło o nagłym wzroście instynktu samozachowawczego, natomiast zawierały olbrzymią wręcz ilość danych. Nowi stratedzy, którzy zaczęli się pojawiać w nowym wywiadzie, mieli więc doskonały materiał wyjściowy, a że byli ambitni, wyczuli okazję do zdobycia władzy. Nietrudno o to było w ledwie opanowującej chaos Republice. Zbyt wielu stało się lojalnych jedynie dlatego, że nie odważyli się na nic innego — przynajmniej Pierre tak podejrzewał. Autor planu, admirał Thurston, należał do takich właśnie, ale jak na razie wszyscy oni zdawali sobie sprawę, że ich sukces i przetrwanie zależy od przetrwania Komitetu.

Wiedzieli również, że Ludowa Marynarka potrzebuje zwycięstwa i to na gwałt. Powstrzymanie ataku w głąb terenów Republiki było więc niezbędnym minimum. Owszem, Cordelia byłaby w stanie zmienić je w decydujące zwycięstwo, ale zawsze lepiej by było, gdyby nie musiała tego robić, bo Ludowa Marynarka rzeczywiście odniosłaby militarne zwycięstwo, które odciągnęłoby część sił Royal Manticoran Navy z głównego kierunku uderzenia i z pierwszoliniowych systemów planetarnych, o które toczyły się walki. Fakt, front powoli się stabilizował, ale wcale nie było pewne, że pozostanie stabilny, jeśli nie zwiąże się sił przeciwnika gdzieś indziej.

I to właśnie był cel operacji, której plan kolejny raz przeglądał. Mimo zmęczenia czuł rosnące zainteresowanie, bowiem miał on szansę powodzenia. A nawet jeśli się nie powiedzie, pociągnie to za sobą niewielkie straty — Ludowa Marynarka miała bowiem wielkie rezerwy pancerników, a nie mogła ich użyć jako okrętów liniowych, gdyż były zbyt słabe. Jeżeli jednak zostałyby stosownie wykorzystane, mogłyby wywrzeć znaczący wpływ na przebieg wojny.

Ten plan zakładał właśnie rozsądne ich wykorzystanie, a czas był ku temu najwyższy. Poza tym był niezwykle śmiały i w przypadku powodzenia dawał największe korzyści ze wszystkich. Pierre pokiwał głową i sięgnął po elektroniczne pióro. Podpisał się pod nim, dodając krótki dopisek, i przyjrzał tekstowi, który natychmiast pojawił się na ekranie.

„Operacja Pozór i operacja Sztylet zatwierdzone.

Rob S. Pierre, Przewodniczący Komitetu Bezpieczeństwa Publicznego.

Wykonać natychmiast”.



ROZDZIAŁ VIII

Całą wschodnią ścianę katedry Harrington stanowiła tafla różnokolorowego szkła, dzięki czemu poranne słońce napełniało wnętrze gamą ciepłych barw. Honor siedziała w samym jej środku, otoczona zapachem kadzideł i zasłuchana w muzykę chóralną. Tym razem chór śpiewał bez akompaniamentu, którego zresztą nie potrzebował — śpiewacy mieli doskonale wyszkolone głosy i muzyka instrumentalna nie zawsze z nimi współgrała. W tym wypadku stanowiłaby przeszkodę w pełnym rozkoszowaniu się śpiewem. Honor zawsze lubiła muzykę, choć nigdy nie nauczyła się grać na żadnym instrumencie, a jej śpiew mógł w najlepszym wypadku wywołać bolesną uprzejmość i ulgę, że już się skończył. Co prawda tradycyjna muzyka graysońska oparta była o ziemską z gatunku „country and western” i trzeba było czasu, by do niej przywyknąć, ale po tylu miesiącach Honor była w stanie słuchać z pewną przyjemnością rozrywkowych utworów. A muzyka sakralna od początku zapierała jej dech w piersiach. Chór umilkł, więc wyraźnie usłyszała zadowolone mruknięcie Nimitza siedzącego obok niej na poduszce. Za nimi stał LaFollet — z gołą głową, ale w pełnym uzbrojeniu, kościół nie kościół, on był na służbie. Podobnie jak dwaj członkowie jego zespołu pilnujący pustej Loży Patrona usytuowanej nieco z lewej. Jako nie należąca do Kościoła Ludzkości Uwolnionej, Honor zgodnie z prawem kościelnym zobligowana była zasiadać w Nawie Gości, nawet we własnej katedrze, co znacznie skomplikowało życie jej projektantom.

Bowiem Honor regularnie chadzała na msze. Po pierwsze, by pokazać, że szanuje religię swych poddanych, choć jej nie wyznaje. A zobowiązana była ją chronić, toteż jej gotowość do zajęcia miejsca w Nawie Gości, a nie upieranie się przy Loży Patrona, do czego teoretycznie miała prawo w katedrze stojącej w stolicy jej własnej domeny, spotkała się z przychylnością i zrozumieniem. Po drugie, lubiła słuchać muzyki chóralnej, a katedra miała doskonałą akustykę.

Nie tylko mieszkańcy domeny cenili szczerość, toteż większość ludności planety szanowała ją za to, że uczciwie siedziała tam, gdzie innowiercy, a nie udawała, iż jest tego co oni wyznania. Regularne pojawianie się na mszach podkreślało z kolei, iż szanuje tę wiarę, mimo iż jej nie wyznaje. Faktem było, że ją szanowała, bowiem Kościół Ludzkości Uwolnionej sobie na ten szacunek zasłużył. Honor uważała też, że powinna dołożyć starań, by zrozumieć na ile się da religię swoich poddanych, a tym samym i ich. A poza tym msze stanowiły naprawdę miłe dla oka i ucha przedstawienie.

Honor jak większość mieszkańców Sphinxa nie była religijna, choć wychowana została przez Trzecią Międzygwiezdną Misję Komunijną (Zreformowaną). Nauczono ją, że każdy powinien mieć indywidualny kontakt z Bogiem, do czego w zasadzie nie jest potrzebna żadna instytucja kościelna ani kapłani, co nadal uważała za rozsądne. Msze były w Trzeciej Zreformowanej krótkie i nastawione na introspekcję każdego z wiernych. Matka Helena, z którą miała najwięcej do czynienia, miałaby masę zastrzeżeń choćby do samego wyglądu katedry, nie mówiąc już o zdecydowanie za długiej i zbyt przeładowanej liturgii. Co naturalnie nie musiało mieć nic wspólnego z wiarą uczestniczących w niej ludzi.

Ponieważ na Graysonie przeważały osoby autentycznie religijne (choć nie zdewociałe), architekci projektujący katedrę mieli prawdziwy kłopot, gdy dowiedzieli się, że Honor zamierza regularnie chodzić na msze, ale nie zamierza się przechrzcić.

Nawa Gości zawsze znajdowała się z lewej strony nawy głównej tuż obok sanktuarium. Takie umiejscowienie miało uzmysłowić zasiadającym w niej, że są mile widziani i dlatego zajmują centralne miejsce w kościele, a nie są zepchnięci gdzieś na bok. Niejako przy okazji wystawiało ich to również na widok całej kongregacji. Oznaczało to, że miejsca owe znajdowały się dokładnie naprzeciwko Loży Patrona. Architekci projektujący katedrę Harrington zdecydowali się na nieortodoksyjne posunięcie, nie chcąc, by patronka w tak oczywisty sposób była odseparowana od przynależnego jej miejsca, co musiałoby prowokować komentarze. Honor nie była pewna, czy jest to najlepsze rozwiązanie, ale nikt jej specjalnie o zdanie nie pytał, więc się nie odzywała. W efekcie katedra w stolicy jej domeny różniła się od wszystkich zbudowanych na Graysonie dwoma elementami.

Zamiast umieścić ambonę jak zwykle z prawej strony, umieszczono ją z lewej zamiast chóru, co z kolei wymusiło przestawienie Loży Patrona także w lewo, jako że tradycyjnie zawsze była w pobliżu ambony. Dzięki temu znalazła się tuż obok Nawy Gości — czyli Honor siedziała bardzo blisko miejsca przeznaczonego dla patrona.

Jej samej nawet by do głowy nie przyszło cokolwiek zmieniać, ale była wzruszona tą troską, jak i tym, że nikt tego nie skomentował. W końcu mieszkańcy stolicy mogli poczuć się urażeni, a okazało się, że byli dumni: to przecież oni mieli jedyną inną niż tradycyjne katedrę, co podkreślali na każdym kroku. Koronnym argumentem było to, że dzięki tej modyfikacji znacznie poprawiła się akustyka.

Przed ołtarzem pojawił się tymczasem wielebny Hanks. Zmierzał ku ambonie. Każda z osiemdziesięciu domen miała w stolicy katedrę i zgodnie z odwieczną tradycją zwierzchnik Kościoła co niedzielę celebrował mszę w innej.

Dawniej musiało to być niezwykle męczące, dopiero nowoczesne środki transportu ułatwiły całą operację. Mimo to wielebny musiał zmienić cały plan wizyt, by zjawić się dziś w katedrze Harrington, i Honor podobnie jak reszta zgromadzonych zastanawiała się, dlaczego zadał sobie tyle trudu.

Hanks wdrapał się na ambonę i rozejrzał po zebranych. Biel i szkarłat szaty najwyższego kapłana zdawały się płonąć w świetle wpadającym przez witraż, kiedy dostojnymi ruchami otwierał oprawną w skórę księgę i pochylił głowę.

— Wysłuchaj nas, o Panie — jego głos był wyraźnie słyszalny nawet bez elektronicznego wzmocnienia — aby nasze słowa i myśli były Tobie znane. Amen.

— Amen — zawtórowali obecni.

Hanks uniósł głowę.

— Dzisiejsze kazanie pochodzi z Medytacji Szóstej, rozdział trzeci, wersy od dziewiętnastego do dwudziestego drugiego z Księgi Nowej Drogi — powiedział ciszej, odchrząknął i zacytował z pamięci. — „Sławić winny nas nasze czyny i nasze słowa, które są odbiciem naszych myśli. Dlatego zawsze prawdę powiadajcie, nie bojąc się tych myśli okazać, bowiem nie wszyscy są dziećmi bożymi, a nikt nie jest bez błędu. I niech nikt się nie waży atakować słowem brata swego czy siostry, lecz dyskutuje z nim i próbuje przekonać, albowiem pamiętajcie, że powiedzieć możecie wszystko, a Bóg i tak znać będzie myśli wasze. Nie próbujcie tedy oszukać Go ani nauczać nienawiści, ubierając kłamstwo w słowa Jego, gdyż wszyscy ludzie prawego ducha, nawet obcy Nowej Drodze, są Jego dziećmi. Każdy kto z nienawiści czy strachu chce krzywdę wyrządzić bożemu dziecku, sługą zła i zepsucia jest i ohydny staje się w oczach Tego, który Ojcem jest nas wszystkich”.

Hanks umilkł. Katedrę wypełniała cisza absolutna, a wszyscy odruchowo spojrzeli na Honor, bo nikt, kto był świadkiem czy choćby słyszał o ostatnim ataku na nią, nie mógł nie zrozumieć, dlaczego Hanks wybrał ten właśnie tekst i po czyjej opowiada się stronie. Sama zaś Honor odruchowo wstrzymała oddech, czekając, co będzie dalej.

— Bracia i siostry — podjął Hanks po chwili. — Cztery dni temu w tym mieście sługa boży zapomniał, jakie są jego obowiązki. Pełen gniewu zapomniał, że wszyscy jesteśmy dziećmi bożymi, i zamiast dyskutować, zaatakował, zapominając o słowach świętego Austina, który wyraźnie mówi, że człowiek, tak mężczyzna, jak i kobieta, nie musi być naszej wiary, by być dzieckiem bożym. Różne bowiem są ścieżki Pana i w różny sposób poznać Go można. My znamy tylko jeden taki sposób, ale w przeciwieństwie do Boga nie jesteśmy ani wszechwiedzący, ani wszechmocni. Zbyt łatwo zapominamy, że istnieją inne sposoby, i nie zawsze pamiętamy, jak ograniczone są nasze zmysły. On w przeciwieństwie do nas widzi serca wszystkich ludzi i wie, kto jest Jego dzieckiem, obojętne jak inny czy dziwny ten ktoś mógłby nam się wydać.

Wielebny ponownie umilkł, pokiwał głową z namysłem i dodał wolno, a wyraźnie:

— Trudno jest odruchowo nie traktować czegoś czy kogoś „odmiennego” jako „złego”. Wszystkim nam jest trudno, ale ci z nas, którzy poczuli powołanie, by służyć Bogu jako kapłani, wzięli też na siebie specjalne obowiązki. Naturalnie wszyscy popełniamy błędy, bo wszyscy jesteśmy tylko ludźmi. Nawet mając jak najlepsze chęci, można popełnić błąd. Zwracamy się do Niego w modłach i medytacjach, ale zdarza się, że nasz strach staje się nietolerancją, a nawet nienawiścią, bo nawet w modlitwie możemy pomylić własny brak zaufania do tego nowego czy innego z boskim. I tak właśnie stało się w waszym mieście, bracia i siostry. Kapłan nie poradził się Boga, lecz własnego strachu i nienawiści. Zmiany, które widział wokół, przerażały go, wyzwalały jego uprzedzenia i strach przed tymi zmianami uznał za głos Boga, pozwalając, by strach pchnął go w służbę zła i korupcji. Opętany własną nienawiścią zapomniał o najważniejszej, najbardziej podstawowej z nauk świętego Austina: że Bóg jest większy niż zdoła to objąć ludzki umysł, a Nowa Droga nie ma końca. Zawsze będziemy uczyć się czegoś nowego o Bogu i Jego woli. Musimy przetestować każdą nową lekcję nie pasującą do prawd, których Bóg już nas nauczył, ale sprawdzić, to nie znaczy po prostu mówić: „Nie! To jest dziwne i obce, a więc jest to przeciw prawom boskim!”. Brata Marchanta przerażały zmiany, które widział wokół i o których wiedział, że czekają nasz świat. Mogę go zrozumieć, bowiem zmiany zawsze przerażają. Ale jak napisał święty Austin: „Niewielka zmiana od czasu do czasu jest bowiem przypomnieniem danym od Boga, że nie wiemy jeszcze wszystkiego i nie wszystkiego żeśmy się już nauczyli”. Brat Marchant zapomniał o tym i opętany strachem wziął własny osąd za osąd boski. Nie szukał sposobu, by przetestować zmiany, lecz zakazać ich, a kiedy okazało się, że nie zdoła ich zakazać, wpadł w grzech nienawiści jeszcze groźniejszy niż poprzednie. I ta właśnie nienawiść doprowadziła go do ataku na niewinną kobietę, dobrą i miłą Bogu. O tym, jaka jest jego ofiara, mieliśmy wszyscy okazję przekonać się cztery lata temu, kiedy to gołymi rękoma obroniła naszego Protektora, a potem uratowała cała naszą planetę. Nie należy do naszego kościoła, a przecież nikt w całej historii Graysona nie bronił nas bardziej bohatersko przed wszystkimi, którzy chcieli nas zniszczyć. Wasza Patronka, bracia i siostry, jest osobą nową i dziwną dla nas wszystkich. Wyrosła w wierze, której nie znamy, i nie zmieniła jej na naszą, przez co niektórym z nas wydaje się zagrożeniem. Znacznie jednak większym zagrożeniem jest zapomnieć o Teście i odwrócić się od zachodzących zmian tylko dlatego, że są zmianami. Najpierw należałoby się zastanowić, czy może przez tę kobietę obcego pochodzenia Bóg nie mówi nam, że zmiany są konieczne. A czyż nie gorzej by o niej świadczyło, gdyby udawała i jedynie dla świętego spokoju wstąpiła do naszego kościoła? Czyż nie winniśmy szanować jej za uczciwość, za odkrycie tego, co naprawdę myśli i czuje?

Przerwał, a katedrę wypełnił cichy, ale wyraźny pomruk zgody.

— Podobnie jak wy, bracia i siostry, i podobnie jak brat Marchant, ja także jestem omylny i boję się zmian, które nadejdą po sprzymierzeniu się z obcym państwem, w którym panują inne niż nasze przekonania. Widzę jednak zmiany, które już zaszły, i uważam, że są one dobre. Nie zawsze są miłe czy wygodne, ale Bóg nigdy nie obiecywał, że Jego próby będą łatwe. Mogę być naturalnie w błędzie, sądząc, że te, które nas jeszcze czekają, także okażą się dobre, ale jeśli tak jest, z pewnością Bóg pokaże mi to w miarę, jak będę je poznawał. A jak długo to nie nastąpi, moim obowiązkiem jest służyć Mu, tak jak przysiągłem, przyjmując powołanie, a powtórzyłem przysięgę, gdy wyniesiono mnie do godności wielebnego. Nie dlatego, że zawsze będę postępował słusznie, ale dlatego, że zawsze będę próbował tak postępować… i zawsze będę sprzeciwiał się złu, gdziekolwiek bym go nie spotkał i jakiej by nie przybrało formy. — Hanks przerwał na moment, po czym kontynuował poważniej i dobitniej: — Niełatwo jest, bracia i siostry, uznać, że sługa boży popełnił błąd. Nikt z nas nie chce uwierzyć, że kapłan może popełnić błąd, a tym trudniej jest w to uwierzyć innym kapłanom. Obawiamy się bowiem otworzyć drogę schizmie i kusi nas wybranie łatwiejszego sposobu. Jeśli bowiem unikniemy próby i ukryjemy przed naszymi oczyma taki wewnętrzny podział, nie stracimy nic na autorytecie. A przecież nasz autorytet, podobnie jak całego Kościoła Ludzkości Uwolnionej, zależy wyłącznie od Boga i przynależy kościołowi tylko tak długo, jak długo szczerze robimy, co możemy, by poznać i wypełnić Jego wolę. I dlatego mamy obowiązek zignorować takie obawy i uporządkować świątynię Pana, jeśli wkradł się do niej bałagan, najlepiej jak możemy, ufając, że Bóg pomoże nam rozróżnić tych, którzy naprawdę służą Jego woli, od tych, którzy tylko myślą, że to robią. I wypełniając ten obowiązek, przybyłem do was dziś, by ogłosić wam dekret władz Kościoła.

Umilkł i w idealnej ciszy panującej w katedrze doskonale było słychać szelest pergaminu i trzask łamanej pieczęci. A potem głośniejszy szelest, gdy rozwijał zwój. Dopiero po chwili ponownie rozległ się jego głos:

— „Niechaj ogłoszone zostanie do wiadomości wszystkich wiernych, że my, Synod Kościoła Ludzkości Uwolnionej, zebraliśmy się, by poznać i wypełnić wolę bożą. Zgodnie z tym, jak ją dzięki Jego łasce rozumiemy, jednogłośnie podjęliśmy decyzję, by zwrócić się z prośbą do Benjamina IX, z łaski bożej Protektora Wiary i Graysona, aby usunął brata Edmonda Augustusa Marchanta z probostwa w katedrze Burdette oraz z funkcji kapelana przy Williamie Fitzclarence’ie, lordzie Burdette. Wysoka Kongregacja Kościoła Ludzkości Uwolnionej uznała bowiem, iż rzeczony Edmond Augustus Marchant zszedł z drogi testu życia i wstąpił na ścieżkę błędu. Niechaj także ogłoszonym zostanie, że były brat Edmond Augustus Marchant zostaje decyzją Wysokiej Kongregacji Kościoła Ludzkości Uwolnionej zawieszony i pozbawiony wszystkich urzędów i praw jako sługa boży, którym także przestaje być aż do czasu, gdy swym postępowaniem zadowoli Synod, udowadniając szczery żal i powrót na duchową drogę tolerancji i miłosierdzia, które są miłe Bogu”.

Wielebny Hanks zwinął z szelestem pergamin, odłożył go i rozejrzał się po wnętrzu katedry. Panowała w niej absolutna cisza. Kiedy przemówił ponownie, w jego głosie słychać było żal, ale także i dotychczasową stanowczość. — Bracia i siostry, jest to decyzja poważna i niełatwa, albowiem odrzucenie któregokolwiek dziecka bożego jest bolesne dla wszystkich. Synod zdaje sobie również sprawę z tego, że uznając i potępiając czyjś błąd, sam może błądzić. Możemy jednakże działać tylko tak, jak wierzymy, że chce Bóg. i choć zdajemy sobie sprawę, że możemy postąpić źle, nie oznacza to, iż odwrócimy się od testów, które stawia przed nami Pan. Zarówno ja, jak i pozostali członkowie Synodu modlimy się, by ten, który był bratem Marchantem, powrócił do nas, tak byśmy ponownie mogli powitać go na łonie Kościoła i radować się, jak raduje się rodzina, gdy znajdzie się uznany za zaginionego. Jak długo jednak nie zdecyduje się on do nas powrócić, jest obcym, bo dziecko, które z własnej woli chce zostać obce, obce pozostaje, obojętnie jak bardzo nas to boli, a decyzja o powrocie, tak jak wszystkie podejmowane w teście życia, musi być jego własna. Módlmy się więc, bracia i siostry w Bogu, by Edmond Augustus Marchant odnalazł drogę do Boga i zgodnie z Jego wolą pozostał w miłości w najtrudniejszej godzinie swego testu.


Wracając z katedry, Honor w milczeniu wpatrywała się w okno samochodu. Podobnie jak wszyscy była zaskoczona szybkością reakcji kościoła i trochę bała się jej konsekwencji. Synod był najwyższym organem władzy kościelnej i miał pełne prawo zareagować jak zareagował, ale suspendowanie księdza było jak by nie patrzeć naprawdę poważną decyzją. I to taką, która musiała doprowadzić do furii wszystkich dewotów i zatwardziałych fanatyków na planecie. Niewielu będzie skłonnych uwierzyć, że nie wpłynęła na tę decyzję, a żadnemu nie zrobi to najmniejszej nawet różnicy. Dostrzeże jedynie, że heretycki wpływ, o który ją oskarżają, dosięgnął nawet Synod, i mogą zareagować naprawdę gwałtownie. Tym bardziej, że już uważają się za prześladowaną mniejszość.

Z westchnieniem opadła na oparcie, słuchając uspokajającego mruczenia Nimitza. Dodatkowym problemem stało się zgranie czasowe, które było już dziełem przypadku. Następnego dnia miała zameldować się na okręcie, więc dzisiejsza msza była ostatnią, w której mogła uczestniczyć w przewidywalnej przyszłości. Z pewnością istniały zalety płynące z faktu, że nie będzie jej na Graysonie, kiedy wybuchnie piekło, ale istniały też i wady. Co prawda kościół powinien dać sobie radę, ale z pewnością fanatycy uznają to za tchórzostwo z jej strony i zorganizowanie wszystkiego tak, by uniknęła gniewu wiernych wyznawców za prześladowanie bogobojnego księdza. Albo jako oznakę pogardy, jaką wobec nich żywiła, w myśl prostej zasady: skoro pozbyła się najgłośniejszego wroga z tych kręgów, nie musi już udawać, że szanuje kościół czy wiarę innych.

A nawet jeśli pominąć te możliwości, pozostała jeszcze najistotniejsza kwestia — reakcja patrona Burdette oraz pytanie, ilu patronów będzie z nim sympatyzowało i do jakiego stopnia. Pewne było tylko to, że Burdette będzie wściekły, a jego wypowiedzi mogą sprowokować innych, dotąd milczących, do otwartego sprzeciwu wobec wojny wydanej przez kościół fanatyzmowi i nietolerancji. Zresztą jeżeli by nawet tak się nie stało, domena Burdette była jedną z pierwszej piątki i jako taka należała do najbogatszych i najgęściej zaludnionych, a ród Fitzclarence od siedmiuset lat patronował tejże domenie. Dzięki temu lord Burdette posiadał duży prestiż i autorytet. Z drugiej strony domena Harrington należała do najbiedniejszych i najsłabiej zaludnionych, jako że była najnowsza, a prestiż Honor wynikał z tego, kim jest, a nie z jej osiągnięć jako patronki, o tradycjach rodu nie wspominając. A prestiż wynikający z poparcia opinii publicznej był o wiele mniej stabilny niż dynastyczny, tym bardziej że nie wiadomo, jak długo utrzyma popularność, gdy zniknie z mediów. Jedno było pewne — nawet jeśli Burdette dotąd jej tylko nie lubił (a tego była pewna), to teraz ją serdecznie znienawidził.

Pogłaskała Nimitza i uśmiechnęła się smętnie — oto kolejny przykład niesprawiedliwości wszechświata. Nie chciała i nie szukała politycznej władzy, ba, robiła co mogła, by jej umknąć, bo niezależnie od tego, co myśleli inni, wiedziała, że się do jej sprawowania nie nadaje. A mimo to czego by nie zrobiła i gdzie by się nie udała, władza i zamieszanie z nią związane podążały za nią, jakby była przeklęta. Jak na razie nie zanosiło się w dodatku na to, by kiedykolwiek miało się to zmienić.

Nie miała zamiaru rozwścieczyć Liberałów czy Postępowców, kiedy obejmowała placówkę Basilisk. O ich istnieniu nawet nie pamiętała, po prostu chciała jak najlepiej wypełnić nałożone na nią obowiązki. Wypełniła je, a że dzięki temu przywódcy obu tych partii wyszli na durniów, to już naprawdę nie była jej wina — mogli nie próbować jej w tym przeszkodzić. Spróbowali — nie wyszło i zyskała ich nienawiść, która jedynie pogłębiła się po tym, jak wytarła podłogę Housemanem. Kiedy to robiła, nie myślała o tym, że wszarz należał do jednej z najpotężniejszych rodzin liberalnych. Po prostu zareagowała na tchórzostwo i niezgodne z prawem rozkazy, którymi próbował zniszczyć sojusz stworzony przez admirała Courvosiera i zostawić mieszkańców Graysona na pewną śmierć. Należało mu się, fakt, ale mogła nad sobą lepiej panować i nie przylać mu przy świadkach. A tak opozycja wściekła się na nią jednogłośnie.

No a potem był Young. Sąd i skazanie go za ucieczkę w trakcie bitwy o Hancock wywołało najzaciętszy i najbardziej odrażający polityczny kryzys w dziejach Izby Lordów, a potem okazało się, że był on przygrywką do tego, co nastąpiło po tym, gdy zabiła go w pojedynku. Jak to ktoś kiedyś powiedział: „W porównaniu z tym pożar w burdelu był cichą mszą”. Omal nie doprowadziło to do upadku rządu, ją kosztowało dowodzenie okrętem, brak przydziału i wyrzucenie z Izby Lordów, w której zresztą nie miała najmniejszej ochoty zasiąść. A pośrednio stało się powodem wyjazdu na Grayson.

A teraz to. Jak by nie dosyć było demonstracji, musiał się jeszcze wmieszać nawiedzony katabas. Gdzie i jak cała sprawa mogła się skończyć, nawet nie próbowała sobie wyobrazić. Starała się postępować najlepiej jak potrafiła, wypełniać swe obowiązki i troszczyć się o tych, o których powinna, i za każdym razem los dawał jej kopa, przeważnie zresztą w najmniej spodziewanym momencie. Zaczynała mieć tego naprawdę dość. I nie pomagała już nawet świadomość, że ci, których najbardziej szanowała i ceniła, wspierali ją i podzielali jej zdanie. Wysiłek toczenia ciągłych politycznych sporów, do których nie była przygotowana psychicznie, był zbyt duży. Była, do cholery, oficerem marynarki, więc czemu nie pozwolili jej robić tego, do czego została wyszkolona i co umiała, i nie odczepili się od niej?! Dlaczego wszyscy uparli się obarczać ją odpowiedzialnością za polityczne i religijne zamieszanie w dwóch systemach planetarnych?!

Westchnęła ponownie, otworzyła oczy i wzięła się w garść. Właśnie ma znów zostać czynnym oficerem, a wielebny Hanks i Protektor Benjamin są bardziej niż wystarczająco zdolni do tego, by wygrywać własne bitwy. Poza tym wszechświat nie zawsze był przeciwko niej, tylko od czasu do czasu, i nie należało przesadzać z użalaniem się nad sobą. Musi robić co może i najlepiej jak może, a dopóki będzie tak postępować, będzie też w stanie z czystym sumieniem stawiać czoło przeciwności om. Jak by to określili jej graysońscy poddani: dojrzała do własnego testu.

Odruchowo uśmiechnęła się ironicznie, ledwie to pomyślała — nic dziwnego, że tak dobrze się rozumieli mimo różnic wyznaniowych. Byli po prostu podobni do siebie, a w dodatku zasady ich wiary nie wymagały, by człowiek zatryumfował w każdym teście zesłanym mu przez Boga, lecz żeby próbował. A to były zasady dające szansę na sukces i to na dodatek takie, które był w stanie docenić każdy wojownik.

Wyprostowała ramiona i spojrzała przez okno akurat, gdy mijali wejście do parku Yanakova, ciesząc oczy soczystą zielenią. Nagle zmrużyła oczy, widząc grupę mężczyzn maszerujących ku bramie. Czując jej niepokój, Nimitz wyprostował się, stawiając jednocześnie uszy na baczność. W następnej sekundzie Honor odwróciła się i poleciła LaFolletowi:

— Połącz się z pułkownikiem Hillem! Natychmiast!

— Proszę? — LaFollet przez moment wpatrywał się w nią, nim spojrzał za szybę, równocześnie sięgając po komunikator.

Spojrzał na nią ponownie, zaskoczony, i spytał: — O co chodzi, milady?

— Każ mu wysłać pluton Gwardii do parku i postawić na nogi policję!

LaFollet nadal gapił się na nią, co było tak nietypowe, że nawet nie przyszło jej do głowy, by zrugać go za gapiostwo — za bardzo była zaskoczona jego tępotą.

— No… dobrze, milady — powiedział tak łagodnie, że omal nie zaklęła. — A mogę mu powiedzieć, dlaczego ma tak postąpić?

— Dlaczego?! — Honor sama się zdziwiła swoim spokojem, gdy wskazała znikającą za bramą grupę. — Przez nich, oczywiście!

— A co z nimi jest nie w porządku, milady? — spytał nader ostrożnie, odbierając jej na dłuższą chwilę zdolność artykułowanej wymowy.

W odzyskaniu jej pomogła więź z Nimitzem, który przekazał autentyczne zaskoczenie LaFolleta i brak zrozumienia, o co jej chodzi.

— A to, że mamy dość rannych w zamieszkach, na które uczestnicy nie przynoszą pałek, Andrew!

— Pałek?!

LaFollet odwrócił się i wyjrzał przez okno akurat, gdy druga grupa uzbrojonych w drewniane pały mężczyzn zdecydowanym krokiem skierowała się ku bramie. Byli tak bezczelni, że nawet nie próbowali ukryć pał, tylko nieśli je ostentacyjnie na ramionach. Obserwująca go uważnie Honor dostrzegła z ulgą błysk zrozumienia na jego twarzy, a w następnej sekundzie osłupiała kompletnie, bowiem LaFollet zaczął się śmiać!

Najpierw zachichotał, potem poczerwieniał, próbując opanować wesołość, ale mu się nie udało i ryknął tak radośnie, że jego śmiech wypełnił cały pojazd. Honor i Nimitz przyglądali mu się z pełnym niezrozumieniem i całkowitym zaskoczeniem, a widok ich osłupiałych min doprowadził go do jeszcze silniejszego ataku wesołości. Kiedy zaczął płakać ze śmiechu, Honor ocknęła się — złapała go za ramiona i potrząsnęła solidnie.

— P…pppałki, milady? — wykrztusił, łapiąc oddech i trzymając się za brzuch. — To nie są pałki… to kije baseballowe!

— Kije baseballowe? — powtórzyła tępo Honor.

LaFollet uspokoił się na tyle, że zdołał otrzeć łzy. Korzystając z tego, Honor zażądała informacji.

— Co to jest kij baseballowy i czym on się różni od zwykłej pały?!

— Jak to co to?… — Tym razem LaFolletowi prawie odebrało mowę.

Otrząsnął się jednak, wziął głęboki oddech, i tłumiąc wesołość, odparł:

— Kij baseballowy to nieodzowny element do gry w baseball, madam.

— A co to takiego, jeśli wolno spytać, jest ta gra w baseball? — warknęła przez zaciśnięte zęby.

— To wy na Manticore nie gracie w baseball?! — LaFollet wyglądał na równie zaskoczonego co ona przed chwilą.

— Nie tylko na Manticore, ale na pozostałych dwóch planetach też nie! A ja nadal czekam na odpowiedź.

— A… a tak, oczywiście. — LaFollet odchrząknął i dodał: — Baseball to gra sportowa. Wszyscy w nią grają na Graysonie, milady.

— Pałami?! — Honor zamrugała gwałtownie, próbując sobie to wyobrazić: zawsze uważała rugby za brutalny sport, ale jeśli ci tu ganiali się po boisku i okładali kijami, to najwyższy czas, by przewartościowała swą ocenę dyscyplin sportowych.

— Nie, milady: kijami. — LaFollet przyjrzał się jej twarzy i nagle się uśmiechnął. — Kij służy do trafiania w niedużą piłeczkę. Nie w przeciwnika.

— Aha… — Honor uśmiechnęła się słabo. — W takim razie, jak rozumiem, ci tam nie przygotowywali jednak zamieszek?

— Nie milady. Choć widziałem kilka rozgrywek, w których przegrywający, a raczej ich kibice do tego doprowadzili. Na Graysonie traktujemy baseball poważnie: to ogólnonarodowy sport. Nasi dopiero zaczynają, ale gdyby pani zobaczyła którąś z zawodowych drużyn w akcji… każda domena ma taką. Naprawdę nie znacie tej gry w Królestwie? — Najwyraźniej taka możliwość nie mieściła mu się w głowie.

— Nigdy nawet o niej nie słyszałam. Jest podobna do golfa?

Już zadając to pytanie, wiedziała, że palnęła gafę: golf trudno było określić mianem gry zespołowej, a myśl o próbie wybicia piłeczki takim kawałem drąga, jakie nieśli gracze, była czystym absurdem.

— Golfa? — powtórzył ostrożnie LaFollet. — Nie wiem, milady. Nigdy nie słyszałem o golfie.

— Tak? — zdziwiła się z kolei Honor i zamyśliła głęboko.

Nie trwało to długo — oczywiste było, że na Graysonie gra w golfa była równie niewykonalna jak pływanie — od samej myśli o tym, ile wysiłku kosztowałoby zbudowanie i utrzymanie przeciętnego pola golfowego w takim środowisku, zakręciło się jej w głowie. Co akurat w niczym nie pomogło jej zrozumieć, o czym mówi LaFollet.

— Dobra, Andrew — zdecydowała po namyśle. — Taka rozmowa do niczego nie prowadzi, bo możemy jeszcze długo przerzucać się nazwami gier, o których drugie nie słyszało. Lepiej będzie, jak wytłumaczysz mi po prostu, co to jest za gra, o co w niej chodzi i jakie są zasady.

— Mówi pani poważnie?!

— Oczywiście, że mówię poważnie! Skoro „wszyscy” w nią grają, to powinnam chociaż wiedzieć, na czym ona polega. I jeszcze jedno: skoro każda domena ma zawodową drużynę, to dlaczego my takiej nie mamy?

— Cóż… zawodowa drużyna jest kosztowna. Same płace to piętnaście do dwudziestu milionów rocznie, a sprzęt też kosztuje, stadion i wyjazdy również… Nawet gdyby liga zgodziła się natychmiast przyjąć nową drużynę do rozgrywek, to koszty jej utrzymania byłyby obecnie zbyt dużym obciążeniem dla domeny, milady. Obawiam się, że nie bylibyśmy w stanie ich ponieść…

— Hm… — mruknęła Honor pogrążona w myślach.

— Co się zaś tyczy samej gry, to prowadzą ją dwa zespoły po dziewięciu graczy każdy. — LaFollet usiadł wygodniej i zajął się tłumaczeniem zasad z zapałem prawdziwego kibica. — Na boisku wytyczone są cztery bazy tworzące kształt rombu, na górze jest baza-matka, na dole druga baza, a celem jest…

Zostawili za sobą park, a lady Honor Harrington zdołała nawet zapomnieć o pozbawionym świeceń księdzu, kryzysie politycznym i zbliżającym się powrocie na pokład, słuchając wyjaśnień szefa osobistej ochrony tłumaczącego, jak też gra się w baseball.



ROZDZIAŁ IX

Melodyjny, cichy dźwięk poinformował pasażerów w poczekalni dla VIP-ów o przybyciu promu. Admirał lady Honor Harrington z Marynarki Graysona spojrzała na podświetlony rozkład lotów, po czym odetchnęła głęboko i wstała z przepastnego fotela. Poprawiła czapkę, do której nie była przyzwyczajona, całe życie używając beretu — przepisowego nakrycia głowy w Royal Manticoran Navy — i spróbowała opanować odruchowy grymas. Wysoka czapka z daszkiem używana w Marynarce Graysona wydawała się ważyć ze trzy kilogramy, a w dodatku nie sposób było jej nosić w hełmie skafandra próżniowego. Naturalnie nikt tego nie próbował, ale nie zmieniało to jej przekonania, że ktoś powinien.

Prychnęła, zła sama na siebie za przejmowanie się głupotami, żeby zamaskować strach spowodowany tym, że czuła się jak aktorka w dziwnym kostiumie. Na pewno się do niego przyzwyczai, o to była spokojna, ale dziś miała go na sobie pierwszy raz, nie licząc przymiarek, i dopiero teraz mogła w pełni docenić co dziwniejsze zwyczaje lokalnych przepisów mundurowych.

Różnice zaczynały się od barwy — mundur był granatowy, co stanowiło nienaturalną barwę dla munduru marynarki, bowiem przestrzeń jest czarna. Na dodatek spodnie były ciemniejsze od kurtki, zaprzeczając normalnemu porządkowi rzeczy, a złote liście zdobiące wierzch daszka czapki nieodparcie kojarzyły się jej z operetkowym dyktatorem z okresu poprzedzającego loty kosmiczne. To wszystko było jednakże drobiazgiem w porównaniu z dwoma następnymi ciekawostkami. Co skłoniło projektantów uniformu do użycia guzików zamiast normalnych łat naciskowych zapinających się i rozpinających pod zwykłym dotknięciem ręki, tego nie mogła pojąć, ale i to bladło przy krawacie. Pod kurtką mundurową nosiło się koszulę (także zapinaną na guziki!) ze sztywnym kołnierzykiem, a pod nim krawat i do tego ręcznie wiązany. Jaki zboczeniec wymyślił, że należy nosić stryczek wokół szyi, przekraczało granice jej pojmowania. Że tak było wieki temu, w to mogła uwierzyć — ludzie w swej historii robili wiele głupot i nosili rozmaite dziwactwa. Natomiast dlaczego tego upiorstwa nikt nie zmienił dotąd na coś praktycznego, tego zrozumieć nie mogła w żaden sposób. Po dziesięciu minutach nieudanych prób własnoręcznego zadzierzgnięcia węzła skapitulowała i wezwała na pomoc MacGuinessa. Sądząc po jego minie, także uważał tą ozdóbkę za głupią, ale zawiązał węzeł nader sprawnie — najwyraźniej miał okazję poćwiczyć. Po czym sprzedał jej pomysł zakładania i zdejmowania krawata przez głowę przy postawionym kołnierzyku, co oszczędzi jej codziennej męki wiązania go.

Prychnęła ponownie, odruchowo próbując poluźnić kołnierzyk, który nie mógł być w rzeczywistości tak ciasny, jak się jej wydawało. Pierwszy raz doszła do wniosku, że na Graysonie kobieca moda była mimo wszystko znacznie rozsądniejsza niż męska. Kiedy przybyła na planetę, tak zafascynował ją przeżytek zwany spódnicą, że po prostu nie zwróciła uwagi na to, w czym chodzą mężczyźni. Teraz to zauważyła, bowiem mundury floty odpowiadały rozwiązaniami ubiorom cywilnym i to, co dotąd traktowała jako ciekawostki wizualne, nabrało zupełnie innego znaczenia, gdy sama została zmuszona do noszenia ich.

Przyjrzała się spod oka dwóm ochroniarzom pilnującym drzwi wejściowych oraz LaFolletowi zajmującemu zwyczajową pozycję obok i nieco z tyłu jej osoby. Zgodnie z prawem graysońskim osobista ochrona towarzyszyła jej także poza planetą, co nie było dla nich nowością — pierwszy raz towarzyszyli jej, gdy wracała na Manticore całkowicie rozbita wieścią o śmierci Paula. Teraz LaFollet działał już niejako odruchowo — wysłał dziewięciu ludzi pod komendą Simona Mattingly’ego dwa dni wcześniej na okręt, by wszystko sprawdzili i przygotowali, a sam wraz z Jamie Candlessem i Eddym Howardem towarzyszył jej.

Ta trójka zresztą stanowiła jej najczęstszą „obstawę podróżną” — wszyscy byli milczący, spokojni i doskonale wyszkoleni, gotowi udać się wszędzie, dokąd wzywały ich obowiązki, czyli mówiąc prościej — dokąd by nie poniosło ich patronki. Mimo to, jak zresztą zawsze gdy opuszczali planetę, Honor czuła się winna, że odrywa ich od domów i rodzin. Zwykle patroni nie opuszczali Graysona, a więc i członkowie ich Gwardii także tego nie robili. Ponieważ ona była wyjątkiem od reguły, jej gwardziści mieli bardziej uciążliwą służbę. Nie była to jej wina, podobnie jak prawo wymagające ich stałej obecności nie było jej pomysłem, ale przyrzekła sobie okazać im jakoś przy pierwszej okazji, że to docenia. Wiedziała już nawet jak — uniformy Gwardii Harrington miały ten sam kretyński krój co inne i choć sama musiała się doń przystosować, to przynajmniej jej gwardziści mogli nosić znacznie wygodniejsze mundury. Zamierzała się tym zająć jak tylko wrócą na Grayson.

Siedzący na najbliższym krześle Nimitz bleeknął rozbawiony i odpowiedziała mu krzywym uśmieszkiem. Miał rację — mundur galowy Królewskiej Marynarki był prawie równie niewygodny, choć nie posiadał guzików i krawata. A ona jak zwykle koncentrowała się na nieistotnych drobiazgach, nie chcąc myśleć o tym, co stanowiło naprawdę poważną zmianę. Co prawda uniform RMN miałby trzy dziewięcioramienne gwiazdki na kołnierzu zamiast czterech sześcioramiennych, ale cztery szerokie galony zdobiące rękawy były identyczne w obu flotach. I ciągle przypominały jej, że Honor Harrington ma stopień admirała, co samo w sobie było tak niesamowite, że spodziewała się przebudzenia lada sekunda.

Sygnał rozległ się powtórnie i za oknem z krystoplastu ukazała się kończąca dokowanie pinasa. Dokładnie o wyznaczonym czasie. Honor splotła dłonie za plecami, starając się ukryć nową falę niepewności — zawsze do tej pory, zanim stanęła na pokładzie nowego okrętu, zapoznawała się dokładnie z jego parametrami, historią i możliwościami. Zdarzył się tylko jeden wyjątek od tej reguły: dowództwo lekkiego krążownika HMS Fearless objęła dokładnie po godzinie od momentu, w którym się o tym dowiedziała. Przykra niespodzianka, jaką były zmiany w uzbrojeniu okrętu, utwierdziła ją w przekonaniu, że należy wcześniej się przygotować. Tym razem po prostu nie była w stanie tego zrobić. W ogólnych zarysach wiedziała, na czym polegają modernizacje pryzów zdobytych na Ludowej Marynarce, ale tylko dlatego, że okazały się tak interesujące, że zaciekawiła się nimi prywatnie. Przez prawie rok standardowy nie miała żadnego powodu, by się w to zagłębiać czy dokładnie śledzić, więc nie znała szczegółów. A ostatni tydzień był taką wariacją administracyjną związaną z przekazaniem kierowania domeną Howardowi, że po prostu nie miała na nic więcej czasu. I dlatego teraz miała objąć eskadrę złożoną z sześciu superdreadnaughtów, nie znając nawet nazwiska swego kapitana flagowego czy szefa sztabu.

Ani trochę jej się to nie podobało, bo powinna to wiedzieć — należało to do jej obowiązków i brak czasu nie był żadnym wytłumaczeniem. Powinna była znaleźć ten czas — co prawda nie miała pojęcia, jak mogłoby to się jej udać, ale powinna znaleźć sposób i…

Dalszy nonsensowny monolog myślowy przerwało jej pełne wyrzutu bleeknięcie. Odwróciła się od okna, w które wpatrywała się niewidzącym wzrokiem, i spojrzała na Nimitza. Treecat siedział z miną cierpiętnika, a gdy zyskał pewność, że przyciągnął jej uwagę, prychnął z wyraźną naganą. Istniał określony limit samokrytycyzmu, na który zgadzał się u swojego człowieka, i wyraz jego zielonych ślepiów jednoznacznie świadczył, że Honor go przekroczyła. Nie było fizycznej możliwości, by znalazła czas na zapoznanie się z nowym dowództwem, i oboje o tym doskonale wiedzieli, więc nie miał zamiaru znosić jej bezpodstawnej samokrytyki. Czemu natychmiast dał zdecydowany wyraz, korzystając z łączącej ich więzi.

Nimitz może i nie był najlepszym, a na pewno nie bezstronnym sędzią oficerów marynarki, ale tym razem miał rację. Cała Pierwsza Eskadra Liniowa dopiero się formowała, więc będzie miała aż nadto czasu, by dokładnie poznać tak sprzęt, jak i ludzi. A błędów mogła popełnić niewiele z tego prostego powodu, że większość procedur będzie dopiero sama tworzyć. Co zaś się tyczy personelu, to znając Matthewsa, mogła być spokojna, że wybrał dobry zespół, choć jedynej osoby, o którą poprosiła, z pewnością w nim nie będzie. Chciała, by Mark Brentworth został jej kapitanem flagowym, ale mianowano go dopiero co komodorem i powierzono dowództwo Raoula Courvosiera i Pierwszej Eskadry Krążowników Liniowych. Gdyby się uparła, dostałaby go, ale grzechem byłoby pozbawianie go takiego dowództwa, toteż z żalem, ale zrezygnowała. Nie oznaczało to bynajmniej, że klan Brentworthów nie był reprezentowany w jej eskadrze — kontradmirał Walter Brentworth, ojciec Marka, dowodził pierwszym dywizjonem, na co zresztą w pełni zasługiwał.

Skoro poza nim i paroma starszymi rangą oficerami nie znała nikogo, to o nikogo nie prosiła. Nie mogła wyrobić sobie o nikim zawodowej opinii, a wybieranie z przypadku było nonsensem. Lepiej było polegać na ocenie kogoś, kto ich znał choć mógł on oceniać kwalifikacje zawodowe inaczej niż ona. Podstawy tej oceny były jednak lepsze od ich braku, a zawsze będzie mogła wymienić potem nie pasujących czy nie pasującego oficera.

Rampa prowadząca do śluzy pinasy opadła, toteż Honor uniosła Nimitza i umieściła go na prawym ramieniu, uspokajając równocześnie samą siebie. Pomimo bez wątpienia właściwej oceny sytuacji strategicznej przedstawionej jej przez Matthewsa układ Yeltsin znajdował się prawie dwieście lat świetlnych za linią frontu i Ludowa Marynarka musiałaby radykalnie zmienić swe podejście do toczącej się wojny, by odważyć się na atak tak daleko na zapleczu Sojuszu. Nic na to nie wskazywało, więc prawdopodobieństwo takowego było minimalne, co się dobrze składało, jako że Marynarka Graysona była w zasadzie jednym wielkim obozem szkoleniowym próbującym stworzyć własną doktrynę skutecznego użycia okrętów liniowych. Aby tego dokonać, potrzebny był czas — na szczęście wszystko wskazywało na to, że go nie zabraknie.

Nimitz mruknął potwierdzająco i oparł łeb o górę czapki, zadowolony, że Honor zaczęła myśleć o czymś przyjemniejszym. Podrapała go pod brodą i skierowała się ku drzwiom. W ślad za nią ruszył MacGuiness i członkowie obstawy.


Właz śluzy, do której prowadziła rampa, był otwarty, a Honor nawet nie próbowała ukryć zdumienia, widząc dwie postacie w mundurach, które właśnie przez niego wyszły. Nie spodziewała się oficjalnej eskorty — nie prosiła o nią i nie leżało to w zwyczajach Marynarki Graysona. Zresztą nawet gdyby było inaczej, to tworzyliby takową młodsi oficerowie, a dystynkcje i ilość złota na daszkach wskazywały, że oboje przybyli byli kapitanami. Oboje, bowiem jedno z nich było bez cienia wątpliwości kobietą, co sprawiało, że cała sytuacja stawała się jeszcze dziwniejsza i jeszcze bardziej interesująca. We flocie Graysona służyło niewiele kobiet-oficerów i naturalnie żadna nie pochodziła z planety, toteż wchodząca musiała należeć do personelu wypożyczonego przez Royal Manticoran Navy. Honor zaciekawiło, czy kiedykolwiek się spotkały. Przełączyła lewe oko na zbliżenie, ale kobieta była na wpół zasłonięta przez towarzysza i Honor nie potrafiła rozpoznać jej rysów. Rozpoznała za to jego rysy i pierwszy raz w życiu z wrażenia potknęła się o własne nogi.

Gdyby nie błyskawiczny refleks LaFolleta, rozciągnęłaby się jak długa na pokładzie, robiąc z siebie pośmiewisko co się zowie. Nimitz prychnął zaskoczony, łapiąc w ostatnim momencie równowagę, w czym nie pomógł mu szok Honor, gdy rozpoznała mężczyznę. Zdołała jakimś cudem nie zgubić kroku i utrzymać wyprostowaną postawę, ale nie mogła oderwać wzroku od czekającego pod pinasą oficera. Nie mogła też uwierzyć własnym oczom — jeżeli to rzeczywiście był on, to co tu robił?!

— Milady? — Cichy, lecz pełen napięcia głos LaFolleta wyrwał ją z zaskoczenia.

Potrząsnęła głową niczym bokser próbujący dojść do siebie po niespodziewanym ciosie, nim odparła:

— Wszystko w porządku, Andrew. — Poklepała go uspokajająco po ręce trzymającej jej łokieć i z wysiłkiem oderwała wzrok od powodu całego zamieszania. — Coś mi wpadło do głowy.

LaFollet mruknął coś średnio uprzejmie — wiedziała, że go nie oszukała, ale on z kolei wiedział, że nie należy drążyć tematu. W milczeniu dotarli do rampy i czekający przy niej smukły mężczyzna zasalutował.

— Dzień dobry, lady Harrington.

Jego akcent i wymowa wskazywały, że na pewno nie urodził się na Graysonie, choć w kapitańskim mundurze wyglądał znacznie naturalniej niż Honor czuła się w admiralskim. Głos miał głęboki i nie było w nim śladu drżenia, za to w oczach widać było ostrożność. Jej uczucia z kolei były zbyt sprzeczne, by mogła skorzystać z pomocy Nimitza, ale zrobiła co mogła, by tego nie okazać. Trzydzieści lat to wystarczający czas, by nauczyć się doskonale panować nad mięśniami twarzy, toteż z kamienną miną odsalutowała i wyciągnęła ku niemu rękę.

— Dzień dobry, kapitanie Yu.

Jego uścisk był zdecydowany, a przez usta przewinęło mu się coś na kształt lekkiego uśmiechu, gdy przekrzywiła głowę, przyglądając mu się.

— Pomyślałem sobie, że dobrze będzie spotkać się z panią jak najwcześniej, ma’am — powiedział, odpowiadając na nie wypowiedziane pytanie. — Jestem pani kapitanem flagowym.

— Tak? — Sama była zaskoczona, że jej głos pozbawiony jest śladu zaskoczenia.

— Tak, milady. — Przez moment patrzył jej w oczy, nim odwrócił wzrok i puścił jej dłoń, by wskazać drugiego oficera, także w kapitańskim mundurze. — A to, milady, jest szef pani sztabu. Sądzę, że się znacie.

Honor ponownie dała się zaskoczyć, ale tym razem była to zupełnie miła niespodzianka.

— Mercedes! — zrobiła krok do przodu i oburącz uścisnęła dłoń Brigham. — Nie miałam pojęcia, że służysz w Marynarce Graysona!

— Tak to jest, jak ktoś nie potrafi usiedzieć spokojnie, milady. Poza tym awans z komandora porucznika na kapitana ma swój dar przekonywania dla starej baby pewnej, że przejdzie na emeryturę jako zwykły porucznik.

— Jakiej „starej baby”?! — Honor puściła jej dłoń i wskazała na rękaw swojej kurtki mundurowej. — A co się tyczy niespodziewanych awansów, to nie jesteś osamotniona.

— Pasują do pani i należą się pani — powiedziała z przekonaniem Brigham. — Słyszałam, co się powyrabiało w domu, i było mi wstyd. Dobrze jest widzieć panią z powrotem tam, gdzie jest pani najlepiej. I gdzie jest pani najlepsza.

— Dzięki. — Honor otrząsnęła się i spojrzała znów na kapitana Yu. — Cóż, kapitanie Yu, wygląda na to, że sporo się pozmieniało od naszego ostatniego spotkania, nieprawdaż?

— Prawda, milady. — Nie zareagował na złośliwość ani ironią, ani przeprosinami i odsunął się o krok, robiąc jej przejście.

Zgodnie z tradycją Królewskiej Marynarki najstarszy stopniem wsiadał do pinasy ostatni, bowiem wysiadał pierwszy. W Marynarce Graysona wsiadał i wysiadał jako pierwszy, toteż Yu dodał:

— Moi oficerowie i pani sztab oczekują na pokładzie Terrible, milady.

— W takim razie nie przedłużajmy ich oczekiwania — odparła i weszła na rampę.

W ślad za nią zrobili to oboje oficerowie, Mac i jej ochrona, tworząc niedorzecznie liczną świtę. Honor w dalszym ciągu usiłowała otrząsnąć się z zaskoczenia wywołanego tym, kogo kapitan Matthews wybrał na jej kapitana flagowego. Zasiadła w wygodnym fotelu w pierwszym rzędzie, przełożyła Nimitza na kolana i wbiła wzrok w okno. Yu siadł obok, LaFollet zaś za nią. Natomiast Mercedes zablokowała uprzejmie a stanowczo pozostałym dojście do trzech kolejnych rzędów foteli. Wszyscy zrozumieli aluzję i grzecznie zajęli miejsca pod tylną ścianą kabiny pasażerskiej.

Widząc pytający wzrok Honor, Brigham uśmiechnęła się i dołączyła do nich, zostawiając ją praktycznie samą z Yu — poza LaFolletem nikt nie mógł słyszeć ani widzieć ich rozmowy i reakcji. Honor poczekała, aż Mercedes usiądzie, i przeniosła twarde spojrzenie na Alfreda Yu, który był ostatnią osobą, jaką spodziewała się ujrzeć w roli dowódcy graysońskiego okrętu. Doskonale rozumiała zdesperowanie Marynarki Graysona potrzebującej wszystkich doświadczonych oficerów, jakich tylko mogła znaleźć, ale niespotykanym było, łagodnie rzecz ujmując, powierzanie dowództwa jednego z najsilniejszych okrętów komuś, kto ledwie cztery lata temu zrobił co mógł, by zdobyć cały system dla ich śmiertelnych wrogów.

Fakt — operacja „Jerycho” nie była jego pomysłem. Został do niej wyznaczony i wypełniał rozkazy, jak przystało na oficera Ludowej Marynarki, a gdyby banda religijnych świrów rządząca Masadą pozwoliła mu działać i nie wtrącała się, zdobyłby dla nich system Yeltsin wraz z planetą Grayson. Co do tego Honor nie miała najmniejszych nawet wątpliwości, bowiem Alfredo Yu był niebezpiecznie kompetentnym dowódcą i miał do dyspozycji nowoczesny krążownik liniowy, niszczyciela nie wspominając.

Ponieważ fanatycy nie dali mu wolnej ręki, zdobył system, ale nie opanował planety. Mieli swoją szansę i to dzięki Honor, która opuściła układ ze wszystkimi okrętami poza jednym niszczycielem, ale odrzucili jego rady i prowadzili kampanię po swojemu, zaprzepaszczając szansę. Kiedy wróciła i obróciła ich plany wniwecz, Yu nie zgodził się zbombardować pociskami nuklearnymi Graysona i zniszczyć go w ostatnim nonsensownym ataku, bo wszyscy wiedzieli o nadciągających z odsieczą okrętach RMN. Nie wziął pod uwagę, że tacy jak oni nie przyjmują odmowy jako odpowiedzi, a raczej wziął, ale dał się zaskoczyć i pozwolił, by na pokład weszło dość ich ludzi, by w drodze zdobyć okręt. Wraz z częścią załogi zdołał uciec, ale krążownik dowodzony przez oficerów z Masady, których sam wyszkolił, poleciał zniszczyć „heretyków graysońskich”, a wraz z nimi najprawdopodobniej całą planetę.

Honor była im naprawdę wdzięczna, że uparli się to zrobić bez niego. I tak zmienili jej ciężki krążownik we wrak. Gdyby Thunder of God znajdował się pod dowództwem Yu, ona i jej eskadra przestaliby istnieć, a Grayson zostałby zbombardowany.

Na nieszczęście Yu Ludowa Marynarka nie przebaczała porażek w czasach, gdy nie rządził nią jeszcze Pierre i jego banda lunatyków. To, że prawie cudem uratował jedną trzecią swych ludzi przed ostateczną bitwą, nie miałoby żadnego znaczenia. Ktoś musiał być winny klapie operacji i tym kimś byłby on. Poprosił więc o azyl polityczny w Gwiezdnym Królestwie Manticore i dostał go. A Honor wracając połatanym prowizorycznie okrętem, dostała rozkaz przewiezienia go na Manticore.

Nie czuła dla niego pogardy — Ludowa Republika nie należała do państw wywołujących u obywateli lojalność, a Yu był lepszym człowiekiem niż większość jego ziomków. Przestudiowała jego akta personalne i nadal nie bardzo rozumiała, jak ktoś myślący tak niezależnie i pozbawiony koneksji zdołał zostać kapitanem Ludowej Marynarki. Yu był taktykiem i to wybitnym, był też inteligentny, acz nie był ślepym wykonawcą rozkazów, czyli był oficerem, którego niezależność nie miała prawa podobać się biurokracji rządzącej w praktyce Ludową Marynarką. Jego utrata kosztowała ją zresztą drogo — nie dość, że utraciła jednego z najlepszych dowódców niższego szczebla, to także bezcenne wręcz źródło informacji, z którego w pełni skorzystał wywiad RMN. Z tego ostatniego powodu Honor założyła, że przebywa on nadal na Manticore, by wywiad i Admiralicja w każdej chwili mogli skorzystać z jego wiedzy.

Okazało się, że nie przebywał. Przygryzła wargę, nie bardzo wiedząc, czy ją to cieszy, czy wręcz przeciwnie. Oficer tej klasy był nieocenioną pomocą dla kogoś w jej sytuacji i o ile mogłaby mu zaufać… i zapomnieć o wszystkich powodach, dla których go nienawidziła. Westchnęła, na co Nimitz bleeknął cicho z wyrzutem i zmienił pozycję na jej kolanach. W sumie nienawidziła go niesłusznie i zdawała sobie z tego sprawę — Yu wykonał jedynie swe obowiązki, bowiem polecono mu pomóc fanatykom z Masady w zdobyciu Graysona. Podobnie jak ona wykonała swoje, broniąc planety. I wykonał je doskonale, co przyznawała, oceniając rzecz obiektywnie. Subiektywnie wątpiła, by kiedykolwiek zdołała wybaczyć im zaplanowanie i przeprowadzenie zasadzki, w której został zniszczony HMS Madrigal i zginął admirał Raoul Courvosier.

Wiedziała, że nienawiść wynikała w znacznej części z przekonania, że to jej postępowanie doprowadziło do śmierci Courvosiera, co nie było zgodne z prawdą — ani ona, ani admirał nie mieli żadnych powodów by podejrzewać udział Ludowej Republiki w lokalnym konflikcie. Wywiad Królewskiej Marynarki zawiódł w tym przypadku kompletnie, podobnie zresztą jak wywiad graysoński, toteż jej decyzja była jak najbardziej logiczna. Mimo to obwiniała się o spowodowanie jego śmierci i wiedziała, że zawsze tak będzie, bowiem Raoul Courvosier był przede wszystkim przyjacielem, a dopiero potem dowódcą. Dzięki niemu nie potrafiąca liczyć midszypmen stała się królewskim oficerem, w którego przy okazji wpoił własne zasady dotyczące poziomu profesjonalizmu i wykonywania obowiązków. Dopiero gdy zginął, zdała sobie sprawę, jak bardzo go szanowała i kochała.

A zabił go Alfredo Yu. I dlatego go nienawidziła. Co prawda nie było to już uczucie graniczące z żądzą mordu, jak wówczas gdy go pierwszy raz zobaczyła na pokładzie swego okrętu. Zmusiła się wówczas do opanowania jej i okazała mu wszelką wymaganą uprzejmość przynależną jego randze, ale było to niezwykle trudne. Na tyle trudne, że wyczuł jej nienawiść, choć nie poznał jej powodów. Te stały się dlań jasne dopiero w trakcie sesji z oficerami wywiadu marynarki na Manticore. Dla obojga podróż była długa i pełna napięcia. Honor nie spodziewała się, że kiedyś będą służyć w tej samej flocie, nie mówiąc już o tym, że to on będzie kapitanem jej pierwszego w życiu flagowego superdreadnoughta.

Yu przyglądał się jej spokojnie, nie odwracając wzroku — zupełnie jakby posiadł empatyczne zdolności Nimitza. Pinasa wystartowała z jękiem turbin, a w kabinie pasażerskiej nadal panowała niczym nie zmącona cisza. W końcu Yu westchnął, odchrząknął i oznajmił:

— Lady Harrington, dopiero wczoraj zorientowałem się, że nikt nie powiedział pani, iż otrzymałem dowództwo Terrible. Przepraszam za to niedopatrzenie, o ile rzeczywiście było to niedopatrzenie, i za to, że nie połączyłem się z panią i nie przekazałem osobiście tej wiadomości — przerwał, odetchnął głęboko i przyznał: — Powód jest prosty: przestraszyłem się. Kiedy spotkaliśmy się pierwszy raz, wiedziałem naturalnie, że w mojej zasadzce zginął admirał Raoul Courvosier, ale nie miałem pojęcia, jak wiele on dla pani znaczył. Kiedy znacznie później dowiedziałem się o tym, zrozumiałem, jak trudny był dla pani powrót do układu Manticore ze mną jako pasażerem. Co więcej: w pełni rozumiem, że może pani nie chcieć mnie mieć na pokładzie swojego okrętu flagowego. Jeżeli poprosi pani o moje przeniesienie, nie będę protestował i jestem pewien, że admirał Matthews znajdzie pani kogoś odpowiedniego.

Honor przyglądała mu się w milczeniu, kolejny raz zaskoczona. Yu wiedział, że ma ochotę tak właśnie postąpić i że on nic na to nie poradzi, a mimo to zamiast unikać bolesnego tematu, przy pierwszej okazji go poruszył i co więcej — zaproponował pełną współpracę. Kilka lat temu stracił wszystko, a mimo to zdołał jakoś pokonać wszelkie przeciwności i miał ponownie dowodzić okrętem. A teraz proponował zrobienie czegoś, co musiało być dlań niezwykle bolesne. A dzięki Nimitzowi wiedziała, że jego propozycja była całkowicie szczera.

Tak zresztą byłoby najłatwiej i miała wielką ochotę postąpić w ten właśnie sposób, jako że prościej byłoby go zastąpić, niż bić się z własnymi mieszanymi uczuciami. Istniał na dodatek jeszcze jeden przemawiający za takim rozwiązaniem powód: jako jej kapitan flagowy Yu stawał się wykonawcą jej rozkazów dowodzących manewrami całej eskadry. Jeśli jakimś cudem jej eskadra znalazłaby się w obliczu wroga, mógł wyrządzić niepowetowane szkody, gdyby okazało się, że w jakiejś, choćby najdrobniejszej części pozostał lojalny wobec Ludowej Republiki Haven. Sam mógł sobie nawet z tego nie zdawać sprawy do momentu, gdy będzie zmuszony ostrzelać okręty Ludowej Marynarki. A jeśli wtedy okaże się, że tak jest, będzie już za późno. Stąd też pytanie, czy mogła sobie pozwolić na takie ryzyko, pytanie nie mające nic wspólnego z osobistymi uprzedzeniami.

— Byłam zaskoczona pańskim widokiem, kapitanie — przyznała, próbując uporządkować myśli i nie chcąc równocześnie, by milczenie zbytnio się przeciągało. — Sądziłam, że nadal pozostaje pan w gestii wywiadu Królewskiej Marynarki Gwiezdnego Królestwa Manticore.

— Uznali, że wyciągnęli ode mnie już wszystko, ma’am. Dlatego Admiralicja wypożyczyła mnie Marynarce Graysona na prośbę admirała Matthewsa. Tutejszy wydział konstrukcyjny chciał uzyskać jak najwięcej informacji o budowie i doktrynie taktycznej okrętów Ludowej Marynarki przed rozpoczęciem projektowania własnych okrętów liniowych.

— Rozumiem. A teraz co? — wskazała wymownym gestem na mundury, które oboje nosili.

Yu uśmiechnął się słabo.

— A teraz jestem oficerem Marynarki Graysona, milady… i obywatelem Graysona.

— Tak? — Tym razem nie zdołała ukryć zaskoczenia i Yu uśmiechnął się szerzej.

— Przed operacją „Jerycho” nigdy nie spotkałem nikogo pochodzącego z planety Grayson, lady Harrington. A kiedy poznałem jej mieszkańców… wywarli na mnie duże wrażenie. Dotąd sądziłem, że każdy, kto stawia religię na pierwszym miejscu, musi być fanatykiem i ci z Graysona są równie zwariowani jak ci z Masady. Myliłem się. Myliłem się, tak uważając mieszkańców Graysona za fanatyków religijnych, jak i porównując ich do wariatów z Masady.

— Więc tak po prostu się pan tu przeniósł i zamieszkał?

— Nie „tak po prostu”. Nadal spłacam długi i mam tego pełną świadomość, milady. Wiem, jak bardzo potrzebni są tu doświadczeni oficerowie, ale wiem także, że byli i są ludzie, którzy nie wybaczyli mi udziału w operacji „Jerycho”. — Yu wzruszył ramionami. — Prawdę mówiąc, zaskakuje mnie ciągle, jak wielu było i jest gotowych jeśli nie wybaczyć, to przynajmniej zaakceptować fakt, iż w moim postępowaniu nie było nic osobistego. Po prostu wykonywałem rozkazy.

Spojrzał w jej oczy, czekając, jaka będzie reakcja na ostatnie zdanie. Honor w milczeniu skinęła potakująco głową.

— Odkryłem też, milady, że lubię tych ludzi. Obywatele Graysona co prawda potrafią być najbardziej wkurzającą bandą uparciuchów, jakich w życiu spotkałem, ale nie wyobrażam sobie, by bez tych cech zdołali w tak krótkim czasie osiągnąć to, co osiągnęli. Wątpię zresztą, by jakakolwiek inna grupa potrafiła. Poza tym brutalna prawda jest taka, że nie mogę wrócić do „domu”, czyli do Ludowej Republiki. Nawet gdybym chciał, a nie chcę, to ta Republika, którą znałem i której służyłem, już nie istnieje. Pogodziłem się z tym, że tam nie wrócę, gdy poprosiłem Królestwo Manticore o azyl. To, co wydarzyło się później, ostatecznie spaliło mosty. Gdyby ktoś się uparł, mógłby nawet powiedzieć, że służba w Marynarce Graysona przeciwko Komitetowi to przejaw lojalności wobec dawnej Ludowej Republiki, ale byłoby to w moim przypadku wysoce naciągane twierdzenie, bo tak naprawdę to, co się stanie z Republiką Haven, nie jest już dla mnie ważne.

— A co w takim razie jest dla pana ważne, kapitanie Yu?

— Postępować zgodnie z własnym sumieniem i rozsądkiem, milady — powiedział cicho. — A w tym względzie Ludowa Marynarka nigdy nie dawała swoim oficerom zbyt dużo swobody. Zdawałem sobie oczywiście z tego sprawę, służąc w jej szeregach, ale wtedy nie przyszło mi do głowy, że istnieją inne możliwości. Tak po prostu było od zawsze… dopóki nagle nie znalazłem się poza Ludową Marynarką. Nie wiem, czy ktokolwiek z oficerów RMN czy poddanych Korony jest w stanie w pełni pojąć, jak wielki był to szok… a potem zostałem wysłany tu i miałem okazję poznać ludzi, których prawie pomogłem podbić czy zabić i… Sądzę, że w ich oczach nigdy nie będę „prawdziwym” obywatelem Graysona tak jak na przykład pani, ale nie jestem już także obywatelem Republiki i tu jest teraz mój dom. Z początku swój pobyt traktowałem jako formę przeprosin. Teraz chcę pomóc obronić ten system przed każdym zagrożeniem i sądzę, że jednym z powodów, dla których admirał Matthews wybrał mnie na pani kapitana flagowego, była chęć, aby ktoś komu ufa i kto ma odpowiednie doświadczenie, ocenił mnie zarówno zawodowo, jak i personalnie. Mogę być wysoce użyteczny, ale nie spodziewam się, by admirał zapomniał moją pierwszą wizytę w systemie Yeltsin.

Ostatnie zdanie powiedział z uśmiechem, a w jego głosie zabrzmiały nuty autentycznego humoru.

— Rozumiem. — Honor oparła się wygodniej, pogrążona w myślach.

Dzięki łączącej ją z Nimitzem więzi znała prawdziwe uczucia Yu, ale to, że wierzył we własną szczerość, nie przesądzało niczego. Żałowała, że nie może w tej chwili wysłuchać opinii Mercedes Brigham na jego temat, bowiem miała ona własne, głębsze powody, by czuć wobec niego zarówno wdzięczność, jak i nienawiść. Była pierwszym oficerem HMS Madrigal i to jej okręt i załogę Yu wciągnął w zasadzkę, ale to on także uparł się, by uratować wszystkich ocalałych po zagładzie niszczyciela członków załogi. Co prawda to on również przekazał ich następnie zwyrodnialcom z Masady, ale o to trudno go było winić — obie wiedziały, że nie miał pojęcia, co nastąpi, bo gdyby miał, to nigdy by tego nie zrobił. Co i tak w niczym nie zmieniało ponurej rzeczywistości: ze wszystkich wziętych do niewoli kobiet, członków załogi HMS Madrigal, zbiorowe gwałty i pobicia przeżyły tylko Mercedes Brigham i chorąży Mailing Jackson. Mercedes zresztą była ledwie żywa, gdy Marines wydostali ją z ruin Blackbird. Skoro Honor sprawiało trudność zdecydowanie, jak traktować Yu jako podkomendnego, to jej musiało być znacznie trudniej służyć wraz z nim. Zwłaszcza tu, w systemie, w którym tak wiele rzeczy przypominało jej o piekle, które przeżyła.

Honor poczuła znajomy ból — skoro ona miała kłopoty z tym, by zapomnieć, to wolała nie myśleć, jakie koszmary dręczyły Mercedes. Nie mówiąc już o tym, jakie miała prawo skazywać komandor Brigham na codzienne kontakty z człowiekiem, który nieświadomie, ale był sprawcą jej nieszczęść.

Zamknęła oczy i pogładziła delikatnie Nimitza po grzbiecie. Chciałaby skorzystać z propozycji Yu, jako zawodowiec jednak wiedziała, że jest zbyt cenny i potencjalnie zbyt użyteczny, by go odrzucać tak łatwo. Targały nią sprzeczne uczucia, zupełnie jakby coś uparło się jej udowodnić, że nadal brak jej siły i zdecydowania niezbędnych do dowodzenia. Skoncentrowała się i spróbowała oczyścić z nich umysł i przywołać logikę — jedyny niezbędny do podjęcia słusznych decyzji wyznacznik, co tyle razy wbijał jej w głowę admirał Courvosier.

Niespodziewanie stanęła jej przed oczyma twarz Mercedes i lekki uśmiech, który jej posłała, blokując drogę pozostałym, gdy tylko ona, Yu i LaFollet usiedli. Zrozumiała, że Mercedes wiedziała, co Yu zamierza powiedzieć, i dała mu okazję, by zrobił to w ciszy i spokoju. I bez świadków. Nie stanowiło to jednoznacznej odpowiedzi na jej pytania, ale stały się one dzięki temu jedynie pytaniami, nie zaś wątpliwościami czy uczuciami. Otworzyła oczy i spojrzała spokojnie na twarz Yu.

— Rozumiem, w jak trudnej sytuacji się pan znalazł, kapitanie Yu — powiedziała, drapiąc Nimitza za uszami. — i wiem, jak trudno było panu powiedzieć to, co pan powiedział. Szanuję pańską uczciwość i jestem za nią wdzięczna, ale ma pan rację: jestem do pana uprzedzona i oboje o tym wiemy. Z drugiej jednak strony tak pan, jak Mercedes Brigham czy ja jesteśmy nowi na Graysonie. Każde z nas przybyło tu z innych powodów, ale znalazło się w podobnej co pozostali sytuacji. Może należałoby zacząć od nowa od tego, co nas łączy, a nie od tego, co dzieli… Będę miała na uwadze pańską propozycję i rozważę ją. Natomiast jedno wiem już teraz: jest pan zbyt cenną pomocą, by tak po prostu ją odrzucić. Zasługuje pan poza tym na szczerość równą swojej, toteż przyznaję, że jeśli wynikną problemy w czasie naszej współpracy, ile by ona nie trwała, to powodem będą moje osobiste uprzedzenia, nie zaś względy natury zawodowej i powątpiewanie w pańskie kompetencje. Wolałabym, by tak nie było, ale udawanie, że przeszłość nie istnieje byłoby wyłącznie oszukiwaniem siebie i pana. Oboje wiemy, że admirał i jego kapitan flagowy powinni mieć do siebie całkowite zaufanie, by działać skutecznie, a jak sam pan powiedział, do dziś nie wiedziałam nawet, że to pan nim jest. Wszystko toczy się zbyt szybko, przynajmniej dla mnie, dlatego potrzebuję czasu do zastanowienia. Spróbuję podjąć decyzję szybko, ale nie mogę i nie zrobię tego błyskawicznie. Mogę także panu obiecać, że jeśli nie zdecyduję się na zmianę kapitana flagowego, to postąpię tak dlatego, że zyskał pan moje całkowite zaufanie nie tylko zawodowe, ale także osobiste.

— Dziękuję, milady — powiedział cicho Yu. — Tak za szczerość, jak i za zrozumienie.

Niespodziewanie rozległ się sygnał alarmu zbliżeniowego oznaczający, że podróż dobiegła końca. Yu otrząsnął się i powiedział głośniej z prawie naturalnym uśmiechem:

— Jeżeli spojrzy pani w lewo, lady Harrington, będę zaszczycony, mogąc wyjaśnić pani wszystkie szczegóły dotyczące wyposażenia pani nowego okrętu flagowego, który tam zobaczy pani po raz pierwszy.



ROZDZIAŁ X

Okręt Marynarki Graysona Terrible unosił się samotnie na orbicie parkingowej. Jego olśniewająco białe burty naznaczone były trzema rzędami precyzyjnie rozmieszczonych punktów i na pierwszy rzut oka wyglądał jak zabawka. W miarę zbliżania się doń pinasy lecącej pod takim kątem, by umożliwić pasażerom jak najlepszy widok, zmienił się w model, a potem zaczął błyskawicznie rosnąć w oczach, stając się najpierw okrętem, a potem prawdziwym lewiatanem, jakim w rzeczywistości był.

Punkty będące stanowiskami artyleryjskimi zmieniły się w olbrzymie, pancerne ambrazury tak wielkie, iż bez trudu zmieściłaby się w nich pinasa, gdyby zostały otwarte. Ponieważ pinasa leciała częściowo wzdłuż kadłuba, Honor mogła wyraźnie dostrzec sprzężone działka laserowe obrony antyrakietowej, anteny szerokopasmowych sensorów i przypominające szerokie ostrza anteny czujników grawitacyjnych oraz węzły napędu (każdy czterokrotnie większy od pinasy). Okręt był naprawdę olbrzymi — miał ponad cztery kilometry długości, sześćset metrów szerokości w najszerszym punkcie i ponad osiem milionów ton masy. Teraz miał zapalone zielone i białe światła pozycyjne jak każda zacumowana jednostka, ale i bez nich widać było, że brak mu gracji i smukłości ostatniego okrętu, którym dowodziła. Tyle tylko, że HMS Nike był krążownikiem liniowym, a więc okrętem łączącym prędkość i siłę ognia, a Terrible został zbudowany nie z myślą o rajdach i pościgach za lżejszymi jednostkami czy też ucieczkach przed silniejszymi. Okręty liniowe, a zwłaszcza superdreadnoughty stworzono z myślą o walce całych flot w określonych szykach, więc musiały dysponować olbrzymią siłą ognia i fenomenalną wytrzymałością na zniszczenia. Żaden krążownik liniowy nie był w stanie przetrwać jego salwy burtowej, jeśli znalazł się w zasięgu jego dział energetycznych.

Nie był to pierwszy superdreadnaught, na którym służyła, ale pierwszy, którym dowodziła… a raczej pierwszy z sześciu, którymi miała dowodzić. Z bliska bez trudu rozpoznała różnice w budowie i wyposażeniu między nim a okrętami tej samej klasy budowanymi w systemie Manticore. Przede wszystkim liczniejsze i bliżej siebie umiejscowione wyrzutnie torped zajmujące cały jeden pokład artyleryjski — na okrętach Królewskiej Marynarki były one przemieszane z działami energetycznymi. Zwiększoną ilość śluz cumowniczych dla małych jednostek oprócz pokładów hangarowych, co ułatwiało i przyspieszało ich ruch. Inne usytuowanie świateł pozycyjnych… Równocześnie pewna część jej umysłu analizowała owe zmiany i informowała o wynikach. Zmiana stosunku uzbrojenia oznaczała cięższe salwy burtowe przy ostrzale rakietowym, ale i szybsze wyczerpanie zapasu rakiet, a rozmieszczenie wyrzutni powodowało, iż każde trafienie najprawdopodobniej wyłączy z akcji dwie lub trzy, a nie jedną. Teraz stało się dla niej oczywiste, dlaczego ściana Ludowej Marynarki zawsze wydawała jej się dziwnie luźnym szykiem — przy tym układzie wyrzutni i słabszej obronie antyrakietowej okręty musiały zachowywać większe odległości od siebie, by mogły zwrócić się w razie konieczności ekranami do przeciwnika, a to…

Dalsze analizy przerwało jej wyłączenie napędu pinasy, która dalej leciała już tylko na silnikach manewrowych, podchodząc do lądowania. Po kilku sekundach i one zostały wyłączone, gdy z leciutkim wstrząsem złapały ją promienie ściągające i łagodnie osadziły na oświetlonym pokładzie hangarowym. Szczęknęły mechaniczne cumy i do śluzy podjechał przezroczysty rękaw. Kapitan Yu wstał i cofnął się, robiąc miejsce Honor i LaFolletowi, a mechanik pokładowy sprawdził, czy połączenie rękawa i kołnierza śluzy jest hermetyczne. Zapaliło się zielone światło nad włazem i mechanik otworzył zewnętrzne drzwi śluzy. Yu i Honor czekali w milczeniu, aż procedura zostanie zakończona i będą mogli opuścić pinasę. Honor, nie spiesząc się, poprawiła Nimitza usadowionego na jej ramieniu i podeszła do wyjścia, a pozostali ustawili się w odpowiedniej kolejności. Kiedy zewnętrzne drzwi zostały otwarte, wzięła głęboki oddech (mając nadzieję, że nikt tego nie zauważył), złapała pomalowany na zielono uchwyt i wskoczyła w rejon pozbawiony przyciągania.


Głośna komenda rozległa się dokładnie w chwili, w której Honor złapała za zieloną poprzeczkę oznaczającą koniec rejonu pozbawionego grawitacji i stanęła na pokładzie Terrible. Rozbrzmiał sygnał trąbki — nie dlatego, że była admirałem, bo im przysługiwał świst trapowy, lecz dlatego, że była patronką, co oznaczało konieczność wysłuchania fanfary z „Marsza Patronów” za każdym razem, gdy pojawiała się lub opuszczała okręt. Normalnie lubiła instrumenty dęte, a melodia ta była nie do zagrania na gwizdku bosmańskim, ale nie tym razem, gdyż sygnalista stał tak, że cały dźwięk posłał jej praktycznie prosto w twarz. Zachowała kamienny jej wyraz, ale przyrzekła sobie, że przy pierwszej okazji zmieni ten drobny szczegół ceremoniału.

W ostatniej chwili przypomniała sobie, by oddać honory graysońskiej fladze umieszczonej na grodzi, nim odwróci się ku czekającej w postawie zasadniczej warcie okrętowej. I tłumowi szczelnie wypełniającemu galerie pokładu hangarowego.

Wzdłuż burt stała warta honorowa Marines w brązowo-zielonych uniformach. Od oddziałów lądowych odróżniały ich jedynie emblematy okrętów kosmicznych na kołnierzach. Terrible miał na pokładzie kontyngent złożony z pełnego batalionu wraz z jednostkami wsparcia i na pierwszy rzut oka wyglądało na to, że jest on obecny w komplecie. Na ich czele stał żylasty młodzian w uniformie komandora, który musiał być zastępcą Yu.

Gdy umilkły dźwięki fanfary, komandor zasalutował.

Honor odsalutowała i powiedziała:

— Proszę o pozwolenie wejścia na pokład, sir.

— Pozwolenia udzielam, milady. — Głos, mimo że cichy, był wyraźnie słyszalny w absolutnej ciszy wypełniającej pokład hangarowy.

— Dziękuję.

Honor przeskoczyła linię wymalowaną na pokładzie, formalnie stając pierwszy raz na pokładzie swego okrętu flagowego.

Andrew LaFollet postąpił w ślad za nią z prawej, a Yu z jej lewej strony. Yu następnie zrobił dwa kroki do przodu i stanął obok Honor.

— Witam na pokładzie Terrible, milady — odezwał się formalnie. — Pozwoli pani, że przedstawię swego zastępcę, komandora Allenby.

— Komandorze — Honor wyciągnęła rękę i z lekkim uśmiechem obserwowała, jak usiłując sprostać wymogom wojskowego protokołu, komandor walczy z cywilnymi przyzwyczajeniami.

W końcu Allenby strzelił obcasami i uścisnął jej dłoń z błyskiem w oczach, gdy dostrzegł jej uśmiech.

— Milady — mruknął i cofnął się.

— Pani sztab, ma’am — przedstawił Yu. — Pomyślałem, że swoich pozostałych starszych oficerów przedstawię, za pani zgodą naturalnie, gdy już się pani zadomowi.

— Naturalnie, kapitanie.

Obok Yu stanęła Brigham, przejmując rolę przewodnika.

— Komandor Frederick Bagwell, oficer operacyjny — przedstawiła pierwszego z oficerów, o brązowych włosach i raczej poważnych rysach twarzy oraz precyzyjnych ruchach sprawiających, że brało się go za starszego niż był w rzeczywistości, choć miał trzydzieści kilka lat standardowych.

— Komandorze. — Wymienili rzeczowy i krótki uścisk dłoni.

— Milady.

— Komandor Allan Sewell, astrogator — odezwała się Brigham, gdy Bagwell cofnął się na miejsce.

Honor uśmiechnęła się odruchowo, na co Sewell odpowiedział równie odruchowym błyskiem zębów ostro kontrastujących z czarnymi włosami i prawie czarną skórą. Jak na warunki graysońskie był olbrzymem — mierzył ledwie pięć centymetrów mniej niż Honor — a w ciemnych oczach czaiły się diabelskie błyski. Uścisnął jej dłoń i skłonił się, zręcznie łącząc zwyczaje wojskowe i cywilne zasady dobrego wychowania.

— Witamy na pokładzie, lady Harrington — powiedział głębokim, melodyjnym basem i cofnął się.

— Komandor porucznik Howard Brannigan, oficer łącznościowy, milady.

Brannigan miał orzechowe oczy, blond włosy i wspaniałego wąsa oraz starannie przyciętą brodę, co u graysońskich mężczyzn stanowiło rzadkość. Galony na rękawach munduru miały białe brzegi, co oznaczało rezerwistę, tym niemniej sprawiał wrażenie pewnego siebie i kompetentnego zawodowca.

— Milady. — Głos miał nieco chrapliwy, a uścisk silny, i zdawał się nie mieć żadnych wątpliwości co do tego, jak ją powitać.

— Komandor porucznik Paxton, oficer wywiadu — przedstawiła Mercedes następnego w kolejce.

— Komandorze, jak słyszałam, admirał Matthews wysoko sobie ceni pana pracę.

— Dziękuję, milady. — Paxton był starszy od pozostałych i także był rezerwistą, ale nie sprawiał wrażenia zawodowego wojskowego. Ciemne włosy zaczynały mu rzednąć i pojawiły się w nich pierwsze oznaki siwizny podkreślone przez zupełnie siwe bokobrody. Był też grubawy i miał taką minę, jakby cały świat bezustannie go bawił, lecz brązowe oczy pozostawały uważne i przenikliwe. W lewej klapie kurtki mundurowej nosił wpięty metalowy znaczek przedstawiający zwinięty zwój pergaminu.

Honor dotknęła go lekko wskazującym palcem lewej dłoni i spytała:

— Nadal jest pan członkiem Stowarzyszenia, komandorze?

— Tak, milady, choć obawiam się, że na mocno przedłużonym urlopie.

Nie ukrywał zadowolenia, że rozpoznała jego i znaczek, a Honor uśmiechnęła się lekko — trudno byłoby nie rozpoznać kogoś takiego jak Paxton. Gregory Paxton bowiem był potrójnym doktorem: historii, religioznawstwa i ekonomii. Zrezygnował z przewodniczenia Stowarzyszeniu Graysona i katedry historii na Uniwersytecie Mayhew, by móc służyć w Marynarce Graysona. Honor była zarówno zaskoczona, jak i uradowana, że Matthews oddelegował go do jej sztabu, mimo iż dotąd Paxton miał przydział do Sztabu Generalnego.

Paxton raz jeszcze uścisnął jej dłoń, nim się cofnął, ustępując miejsca kolejnemu komandorowi porucznikowi — tym razem czynnej służby.

— Komandor porucznik Stephen Matthews, oficer logistyczny, milady.

— Komandorze Matthews. — Honor odruchowo przekrzywiła głowę, przyglądając mu się uważnie w trakcie uścisku rąk, na co Matthews uśmiechnął się autoironicznie.

— Tak jest, milady: jeden z tych Matthewsów — przyznał radośnie. — Nos nas zawsze zdradzi.

— Fakt — przyznała z uśmiechem, zastanawiając się równocześnie, jaki stopień pokrewieństwa łączy go z admirałem Matthewsem.

Warunki bytowe na Graysonie zaowocowały olbrzymią i niezwykle skomplikowaną strukturą klanową. Rody często łączyły się lub przenikały, a ród Matthewsów należał do najliczniejszych. Pomijając ogniście rude włosy, komandor porucznik faktycznie na tyle przypominał admirała, że mógł uchodzić za jego syna. Był na to co prawda za stary, ale podobieństwo było uderzające. Widać też było, iż czeka, by Honor powiedziała coś jeszcze, w czym nie było niczego dziwnego — musiał być przyzwyczajony do reakcji na swój widok i nazwisko, tak pozytywnych, jak i negatywnych.

— Spróbuję w takim razie nie nadużywać pańskiego nosa, komandorze — obiecała, wywołując tym szeroki uśmiech na jego twarzy.

— Komandor porucznik Abraham Jackson, kapelan pokładowy, milady. — Mercedes dokonała kolejnej prezentacji.

Honor spięła się wewnętrznie, a Nimitz zastrzygł uszami. Czulą się nieswojo, bowiem w Royal Manticoran Navy nie istniał korpus kapelanów i nie bardzo wiedziała, czego oczekiwać. Przede wszystkim nie znała Jacksona i nie miała pojęcia, jakie jest jego podejście do służby pod rozkazami poganki, zwłaszcza zamieszanej dopiero co w suspendowanie innego księdza i to z powodów zatrącających o polityczne.

— Lady Harrington. — Melodyjny głos Jacksona był głębszy niż Matthewsa, ale lżejszy niż Sewella, a zielone oczy przyglądały się jej z ciekawością i bez wrogości, gdy ściskał jej dłoń.

Odetchnęła z ulgą, zła na siebie za niewczesne obawy — powinna była wiedzieć, znając Hanksa i Matthewsa, że nie wyznaczą do jej sztabu fanatyka czy ograniczonego durnia. Jackson uśmiechnął się nieznacznie w dziwnie łagodny sposób i dodał:

— To wielka przyjemność móc panią w końcu poznać, milady.

— Dziękuję, komandorze. Mam nadzieję, że będzie pan tak samo myślał, gdy dłużej pobędziemy ze sobą — odparła z uśmiechem.

Jackson uśmiechnął się szerzej i cofnął się.

— I na końcu, co bynajmniej nie oznacza żadnego podtekstu, pani porucznik flagowy, milady — obwieściła przekornie Mercedes. — Porucznik Jared Sutton.

— Poruczniku. — Honor wyciągnęła rękę i zmusiła się do zachowania niewzruszonej powagi.

Sutton był niski nawet jak na graysońskie standardy. Do tego chudy i niesamowicie młody. Całości dopełniała szopa czarnych włosów i brązowe oczy kojarzące się nieodmiennie z psiakiem. Był na tyle młody, że najprawdopodobniej poddano go prolongowi pierwszej generacji, i jak każdy nastolatek miał nieproporcjonalnie duże stopy i dłonie.

— Mmm…milady — wykrztusił, ujmując jej dłoń i zaczerwienił się, ostatecznie potwierdzając swoje zdenerwowanie.

— Mam nadzieję, że jest pan gotów do ciężkiej pracy, poruczniku. Bowiem porucznik flagowy jest najbardziej przepracowanym oficerem w sztabie każdego admirała. Musi wiedzieć wszystko, co wie admirał i jego sztab, i niech go Bóg ma w opiece, jeśli coś spieprzy!

Sutton spojrzał na nią okrągłymi jak spodki oczyma, nawet nie próbując ukryć przygnębienia, ale wyprostował ramiona, przyjmując postawę zasadniczą i nie puszczając jej dłoni, o której najwyraźniej zapomniał. Jego mina była tak wyraziście nieszczęśliwa, że opanowanie Honor prysło — uśmiechnęła się i poklepała go po ramieniu.

— Jest też najbardziej niedocenianym oficerem w całym sztabie — dodała. — Przez wszystkich z wyjątkiem admirała.

Przygnębienie zniknęło zastąpione szerokim uśmiechem.

— Tak jest, ma’am! Spróbuję pani nie zawieść, milady.

— Jestem pewna, że się to panu uda, poruczniku.

Poklepała go jeszcze raz po ramieniu, delikatnie uwolniła drugą dłoń z uścisku i założyła obie na plecy. Oprócz Mercedes Brigham nie znała żadnego z oficerów, ale sprawiali dobre wrażenie. Solidne. I sporo już o nich wiedziała ze sposobu, w jaki Mercedes ich przedstawiała. Jej intonacja świadczyła o opinii i generalnie była to opinia dość dobra, co oznaczało, iż Matthews rzeczywiście dobrał jej niezgorszy zespół.

— Jestem pewna, że szybko poznamy się lepiej — powiedziała. — I nie zabraknie nam ku temu okazji, bo będziemy mieli sporo roboty. Chciałabym spotkać się z każdym z was, a zwłaszcza z komandorem Paxtonem, na pierwszej odprawie… Jeśli to możliwe, punkt o dziesiątej w sali odpraw na pomoście flagowym.

Odpowiedziały jej potakujące pomruki i skinienia głów. Spojrzała na kapitana Yu i dodała bardziej formalnie:

— Chciałabym także, by dołączył pan do nas, kapitanie, jeśli naturalnie będzie to panu odpowiadało.

— Oczywiście, milady.

— Dziękuję. W takim razie sądzę, że czas zabrać się za zadomawianie.

— Tak, milady — zgodził się Yu. — Mogę panią odprowadzić do kabiny admiralskiej?

— Dziękuję, ale nie, kapitanie Yu. Już i tak zabrałam panu zbyt wiele czasu. Kapitan Brigham pokaże mi drogę. I tak musimy przed odprawą przedyskutować kilka spraw.

— Naturalnie, milady. — W twarzy Yu nie drgnął nawet jeden mięsień.

— W takim razie dziękuję, kapitanie Yu, i do zobaczenia o dziesiątej. — Honor spojrzała przez ramię na Mercedes i dodała: — Kapitan Brigham?

— Aye, aye, ma’am. Zechce pani pójść za mną? Marines sprezentowali broń, Honor przeszła wzdłuż ich szeregu, a za nią podążyli MacGuiness i LaFollet z pozostałymi dwoma członkami jej ochrony. Mercedes zaprowadziła ich do najbliższej windy, wybrała na klawiaturze cel podróży i gdy drzwi zamknęły się, Honor oparła się o ścianę z westchnieniem ulgi.

— Chwała Bogu, że koniec! — odsapnęła z tak wielką ulgą w głosie, że Brigham zachichotała. — Nie ma się z czego śmiać! Tobie to dobrze, bo już zdążyłaś ich poznać!

— Zdążyłam, ale jestem tylko zwykłym kapitanem. Admirałowie mają pewną przewagę, kiedy przychodzi pora oficjalnych prezentacji nowych podkomendnych.

— Tak mówisz?

Honor zdjęła czapkę i przesunęła dłonią po splecionych w warkocz i upiętych tak, by się pod nią mieściły włosach. Nimitz bleeknął radośnie i spróbował złapać jej dłoń. Odruchowo uniknęła jego chwytnych łap i dała mu lekkiego prztyczka w nos, po czym machnęła czapką w wymownym geście obejmującym wszystkich obecnych.

— Maca już znasz, Mercedes, ale pozwól, że ci przedstawię moje pozostałe niańki. To jest major Andrew LaFollet, dowódca mojej osobistej ochrony, a to są gwardziści Candless i Howard, wchodzący w skład mojej osobistej obstawy. Biedaczyska muszą być ze mną wszędzie. Panowie, to jest kapitan Brigham, mój szef sztabu, jakby ktoś nie wiedział. Uważajcie na nią i nie dajcie się zwieść pozorom: ma złośliwe poczucie humoru i wcale nie jest taka spokojna, na jaką wygląda.

— To oszczerstwo, ma’am: nie złośliwe tylko cięte. Nim dotarli na miejsce, wszystkim poprawiły się humory — nawet gwardziści uśmiechali się częściej niż zwykle. Gdy dojechali, Mercedes poczekała, aż Honor wysiądzie, po czym ponownie objęła przewodnictwo, prowadząc całą grupę korytarzem. Za narożnikiem ukazały się drzwi pilnowane nie przez wartownika Korpusu, jak na okrętach RMN, lecz przez Simona Mattingly’ego, który wyprężył się jak struna na widok Honor.

— Milady, kapitan Brigham — powitał je rzeczowo.

— Widzę, że tym razem nie ma potrzeby nikogo przedstawiać — oceniła Honor.

— Nie, milady. Kapitan Brigham była bardzo pomocna przy ustalaniu zasad bezpieczeństwa.

— Jak przystało na dobrego szefa sztabu — skomentowała Honor.

Mattingly bez słowa wcisnął przycisk otwierający drzwi, Honor zaś zwróciła się do LaFolleta:

— Andrew, weź Jamiego i Eddy’ego i sprawdźcie swoje kwatery. Mamy z kapitan Brigham sporo do omówienia, więc nigdzie nie będę się ruszać.

— Naturalnie, milady. Zjawię się o dziewiątej trzydzieści, żeby zdążyła pani na odprawę.

— Nie sądzę, by to było konie… — Honor urwała, widząc znajome spojrzenie upartego muła. — Już dobrze! Niech będzie moja krzywda, Andrew!

— Dziękuję, milady — skwitował LaFollet bez cienia tryumfu i wyszedł.

Honor potrząsnęła głową, gdy zamknęły się za nim drzwi.

— On i jego ludzie są…

— …niezwykle przywiązani do swej patronki — dokończyła Mercedes.

Honor zastanowiła się, zamknęła usta i pokiwała głową.

— Dokładnie to chciałam powiedzieć — burknęła i rozejrzała się. — Słodka godzino! Przecież tu można grać w piłkę! Przecież to boisko!

— Nie całkiem, milady, ale prawie — zgodziła się Mercedes. — Admirałowie Ludowej Republiki mieli luksusowe kabiny, a Marynarka Graysona jak widać nie znalazła żadnego powodu, by swoim ograniczać przestrzeń życiową.

Honor stanęła pośrodku salonu i rozejrzała się z podziwem — zawsze sądziła, że oficerowie flagowi Royal Manticoran Navy mieszkają przestronnie na okrętach, ale to przechodziło wszystko, co sobie wyobrażała. Kabina miała co najmniej dziesięć metrów długości, a sypialnia przynajmniej tyle samo, z tego co widziała przez uchylone drzwi. Przeszła przez gruby, granatowy dywan i otworzyła kolejne drzwi prowadzące do jadalni: tak jak podejrzewała, można w niej było podjąć obiadem dyżurną wachtę. Całe wyposażenie zostało usunięte w trakcie modernizacji, ale stocznia umeblowała jej kwaterę po królewsku: olbrzymie biurko na przykład wykonane było z prawdziwego drewna.

— Mogę to polubić — oznajmiła w końcu — tylko muszę kazać ozłocić moduł ratunkowy Nimitza, bo w żaden sposób nie pasuje do tego przepychu.

Nimitz bleeknął z wyrzutem i przeskoczył z jej ramienia na moduł, na którym siadł, owijając łapy ogonem, i rozejrzał się po nowym domu. Tak z jego zachowania, jak i z empatycznego przekazu wynikało bez żadnych wątpliwości, że jest zadowolony.

— Sądzę, że Nimitz jest całkiem usatysfakcjonowany, ma’am — zauważył MacGuiness tonem wskazującym na to, iż w pełni podziela uczucia treecata.

— Nimitz jest bezwstydnym hedonistą — oceniła Honor i z ulgą opadła w głęboki fotel. — Naturalnie jest jedynym bezwstydnym hedonistą w tej kabinie.

— Doprawdy, ma’am?

— Doprawdy. — Honor wyciągnęła nogi i dodała: — Może obejrzysz swoją kwaterę, Mac? Muszę poplotkować z kapitan Brigham, a ona na pewno wie, gdzie jest przycisk dzwonka, gdybyśmy cię potrzebowały.

— Naturalnie, ma’am. — Mac skłonił się z szacunkiem Mercedes i wyszedł.

— Siadaj. — Honor wskazała jej najbliższy fotel i poczekała, aż tamta usadowi się wygodnie, obserwując ją przy tym spod na wpół przymkniętych powiek, by nie wyglądało to nachalnie.

Mercedes Brigham pochodziła z planety Gryphon. Otrzymała drugopokoleniowy prolong i miała wystarczająco dużo lat, by być matką Honor — czarne włosy dość mocno przyprószyła już siwizna, a twarz nadal wyglądała tak, jakby cały czas pozostawała wystawiona na ostry klimat ojczystej planety mimo pół wieku spędzonego w przestrzeni. Nie była ładna, ale żywa i atrakcyjna i trudno było jej nie lubić. Pierwszy raz spotkały się przed sześcioma standardowymi laty, gdy Honor objęła dowództwo lekkiego krążownika HMS Fearless, na którym Mercedes była żaglomistrzem. Pomimo długiej kariery pozostała porucznikiem i pogodziła się już tak z rychłym przejściem na emeryturę, jak i z tym, że nigdy nie będzie dowodziła własnym okrętem. Teraz była w mundurze kapitana i nadal pozostała tym samym spokojnym i kompetentnym oficerem, którego Honor zapamiętała. Co było tym bardziej godne podziwu po tym, co przytrafiło się jej i reszcie załogi HMS Madrigal w bazie Blackbird.

— Cóż — Honor przerwała milczenie. — Naprawdę miło cię widzieć, a jeszcze milej wreszcie w stopniu, na który dawno zasłużyłaś.

— Dziękuję, ma’am. Nadal się do niego przyzwyczajam. — Mercedes spojrzała odruchowo na cztery wąskie galony na swoim rękawie. — Dostałam awans zaraz po wypożyczeniu przez Admiralicję, ale i tak wypuścili mnie z Bassingford jako pełnego komandora. Choć wątpię, by spodziewali się, że jeszcze awansuję — to zapewne była pożegnalna promocja przed emeryturą.

— Tak? — spytała Honor starannie neutralnym głosem.

— Tak, ma’am. I przyznaję, że poważnie się nad tym zastanawiałam do momentu, kiedy przydzielona mi psycholog, oficjalnie to się nazywa „doradca”, nie zaczęła mi tego zachwalać. Miałam przejść na wcześniejszą emeryturę i otrzymywać pełną pensję. Obawiam się, że powiedziałam jej raczej jednoznacznie i obrazowo, gdzie może sobie wsadzić taką radę.

— Wątpię, żeby jej się ten pomysł spodobał.

— Pani też swoje przeszła z takimi jak ona, ma’am, więc pani wie, jak to wygląda. Ta moja chciała jak najlepiej i jestem jej szczerze wdzięczna za to, jak mnie poskładała, podobnie jak pozostałych, ale wyszło na to, że przedobrzyli i ich własne testy wykazały, że jestem gotowa do powrotu do czynnej służby, a oni nadal uważali, że nie „powinnam być dla siebie zbyt surowa” i wybrać emeryturę!

— Sądzę, że częściowo było to spowodowane twoimi przejściami…

— Nie mnie pierwszą zgwałcono, ma’am.

Honor nic nie odpowiedziała, bowiem to, co przydarzyło się Mercedes, nie sposób było opisać jednym krótkim słowem „gwałt”. Podobnie jak tego, co przytrafiło się innym członkom jej załogi, za których czuła się odpowiedzialna. Z własnego doświadczenia wiedziała, jak potworną winę czuje oficer posyłający ludzi na śmierć. Cóż mógł czuć oficer obserwujący śmierć swoich ludzi z rąk sadystycznych morderców, którzy systematycznie ich torturują… A Mercedes Brigham nie zaprzeczała ani nie robiła uników. Nie udawała, że to, co przeżyła, było drobiazgiem czy że było mniej ohydne niż w rzeczywistości. Mówiła o tym jak ktoś, kto pogodził się z przeszłością znacznie bardziej niż Honor podejrzewała, że sama by potrafiła. Potrząsnęła głową i odpowiedziała równie spokojnie i rzeczowo:

— Wiem, że nie ciebie pierwszą, ale podejrzewam, że cała flota czuła się winna, że nikt nie przewidział takiej ewentualności. Admiralicja wiedziała, wysyłając nas tu, że ani władze Masady, ani Graysona nie podpisały konwencji denebskiej i że obie toczą wojnę według naszych standardów barbarzyńską. Wszyscy zdawali sobie sprawę, że los jeńca wojennego nie jest przyjemny i że jego prawa są często naruszane, ale coś podobnego nie przytrafiło się członkowi personelu RMN od naprawdę dawna i nie pomyślano, że może się przytrafić. Sądzę, że minie wiele czasu, zanim flota sobie wybaczy.

— Rozumiem to, ale takie czekanie i owijanie w bawełnę nie jest najlepszym sposobem przywrócenia komuś równowagi psychicznej, ma’am. W dodatku jeśli się aż do znudzenia komuś takiemu tłumaczy, że to naprawdę nie była jego wina, przychodzi moment, w którym ktoś taki zaczyna się zastanawiać, czy może jednak tak nie było, bo po co to w kółko powtarzają. Ja cały czas wiedziałam, czyja to była wina, i wiedziałam, że dzięki pani, Marines i władzom Graysona żaden nie przeżył, ale był taki okres, kiedy miałam ochotę wyzwać tę bandę przemądrzałych durniów i powiedzieć im tak, żeby wreszcie zrozumieli, że ja to wiem, i darowali sobie ten temat. Chcieli dobrze, ale chwilami nie bardzo im wychodziło. Poza tym pewnie są tacy, którym trzeba coś naprawdę długo powtarzać, nim zaczną w to wierzyć.

— Jak Mailing — westchnęła Honor.

Rysy Mercedes stężały.

— Jak Mailing — przyznała cicho i wbiła wzrok w czapkę. — Przyznaję, mam jeszcze czasami koszmary… ale nie o tym, co mnie spotkało, tylko o tym, że wiedziałam, co się z nią dzieje, i w żaden cholerny sposób nie mogłam tego powstrzymać. Pogodzenie się z tym, że rzeczywiście nic nie mogłam uczynić, było trudniejsze niż zaakceptowanie tego, co ze mną zrobili. Ona była jeszcze dzieciakiem i nie mogła do końca uwierzyć, że ktokolwiek może być na tyle zezwierzęcony, by zrobić komuś to, co te ścierwa jej zrobiły. Tego właśnie nie mogę zapomnieć ani wybaczyć, ma’am. I to jest powód, dla którego tu jestem.

— Tak? — spytała neutralnie Honor, nie bardzo wiedząc, o co chodzi.

Mercedes uśmiechnęła się ponuro.

— Jestem zwolenniczką smakowania zemsty na zimno, ma’am. Dlatego zgłosiłam się na ochotnika do sił okupujących system Endicott. Chciałam zobaczyć, jak płacą skurwiele, którzy wysłali Williamsa i jego zboczeńców do bazy Blackbird.

— Rozumiem. — Honor usiadła wygodniej, pojmując nagle, skąd brały się zastrzeżenia psychiatrów. — Zobaczyłaś?

— Tak. — W jej głosie nie było żadnych emocji. — Widziałam i sprawiło mi to przyjemność. A zanim pani zapyta, ma’am. Domyśliłam się, dlaczego lekarze nie chcieli mnie puścić. Bali się, że testy czegoś nie wyłapały… na przykład tego, że zacznę się mścić.

Spojrzała na Honor z dziwną mieszaniną żalu i utraconych nadziei, z ponurym uśmiechem.

— Może mieli rację… był taki jeden moment… była pani kiedykolwiek na Masadzie, ma’am?

— Nie. Zastanawiałam się nad tym, ale czysto teoretycznie. Jestem głównym wrogiem tych wariatów, kimś, kogo naprawdę z całego serca nienawidzą, i nie ma takiej ceny, której by nie zapłacili, żeby mnie zabić. Nie jestem typem martyrologicznego samobójcy, a gdybym okazała się wystarczająco głupia i uparta, by chcieć tam polecieć, to Andrew osobiście by mnie postrzelił. Niegroźnie: w rękę czy nogę, ale na tyle skutecznie, żebym tam nie dotarła.

— I to by było z jego strony najrozsądniejsze posunięcie, ma’am! Zanim tego nie obejrzałam na własne oczy, zastanawiałam się, dlaczego musimy wyłącznie własnymi siłami okupować planetę i cały system, skoro leży on tak blisko układu Yeltsin. Przecież wojska okupacyjne mogłyby pochodzić z Graysona. Teraz wiem, że nie mogą… — umilkła i potarła ramiona, jakby się jej zrobiło zimno.

— Aż tak źle?

— Gorzej. Pamięta pani nasze reakcje, gdy przybyliśmy tu pierwszy raz? Jak trudno było nam zrozumieć, jak graysońskie kobiety mogą godzić się na takie poniżenia? — Honor prychnęła, a Mercedes uśmiechnęła się gorzko. — W porównaniu z tym, co się dzieje na Masadzie, tu panowała wówczas pełna demokracja i równouprawnienie. Na Masadzie kobiety nie są ludźmi: są własnością mężczyzn… i dziewięćdziesiąt procent z nich uważa, że tak właśnie powinno być. Połowa tych, które tego nie akceptują, boi się, że okupacja lada moment się zakończy, więc są zbyt przerażone, by zrobić cokolwiek. Druga połowa nie boi się niczego i nikogo i nie wiem, czy nie jest gorsza. W ciągu pierwszych sześciu miesięcy okupacji liczba morderstw zwiększyła się tam dwukrotnie, a ponad dwie trzecie dodatkowych nieboszczyków to byli mężowie, jeśli te knury nieskrobane zasługują na takie miano, zabici przez żony. Większość z nich zamordowano w raczej artystyczny sposób. Jak starszego Simondsa… policja nigdy nie odnalazła wszystkich części jego ciała…

— No proszę… — mruknęła z lekka wstrząśnięta Honor.

— A to nie ogranicza się tylko do wyrównywania rodzinnych rachunków. Przytłaczająca większość mieszkańców planety nadal wierzy w swoją zboczoną odmianę religii, ale naprawdę niewielu nie ma prywatnych długów do uregulowania. Ponad jedna czwarta wyższego duchowieństwa została zabita przez wiernych, nim generał Marcel nie umieścił pozostałych w areszcie domowym dla ich własnego bezpieczeństwa… a wtedy ci idioci zaczęli wyć, że są prześladowani religijnie. Na całej planecie nadal obowiązuje stan wyjątkowy, a generał Marcel ma problemy z zebraniem wystarczającej liczby mniej niż większość ograniczonych fanatyków, by utworzyć rząd. Poza tym żaden z nich nie ma bladego pojęcia, jak powinno funkcjonować nieteokratyczne państwo, a większość ma problemy z samym zaakceptowaniem faktu, że jest to możliwe. Gdyby znalazł się tam choćby pluton wojsk graysońskich, skończyłoby się rewoltą i masakrą, bo fizyczną niemożliwością było skonfiskowanie wszystkich egzemplarzy broni.

Honor oparła brodę na złączonych palcach, przyglądając się uważnie mówiącej. Media graysońskie regularnie podawały informacje o Masadzie, ale robiły to bez komentarza, starając się zachować maksymalną neutralność, co ją dziwiło — po tylu wiekach wzajemnej nienawiści nie było to normalne. Teraz okazało się, że Rada „przekonała” dziennikarzy, by nie drażnili opinii publicznej. Naturalnie, oficjalnie Endicott stanowił łup Gwiezdnego Królestwa i miał status protektoratu, dzięki czemu władza i ludność Graysona nie musiały mieć nic wspólnego z jego okupacją. A z tego, co usłyszała, wynikało, że było to najrozsądniejsze posunięcie, a Sojusz nie mógł sobie pozwolić na opuszczenie tak strategicznie położonej planety pełnej wrogich maniaków religijnych.

— Jak oceniasz możliwość powstania prawdziwych kłopotów? — spytała wreszcie.

Brigham wzruszyła wymownie ramionami.

— Jeśli chodzi o ogólnoplanetarne powstanie, to ryzyko jest nikłe, jak długo kontrolujemy orbitę. Generał Marcel sądzi, że skonfiskował całe ciężkie uzbrojenie, a oni doskonale zdają sobie sprawę, co może zrobić choćby jeden okręt z orbity ze wszystkimi znajdującymi się na powierzchni. W połączeniu z garnizonami Marines i żandarmów oraz siłami szybkiego reagowania czekającymi na orbicie masowe powstanie byłoby szybką i pewną formą masowego samobójstwa, o czym na szczęście te czubki wiedzą. Natomiast mnóstwo jest rozmaitych aktów sabotażu i mniej lub bardziej spontanicznych akcji partyzanckich. Gorsze jest to, że w końcu domyślili się, że nie lubimy masowo mordować bezbronnych, więc zaczęły się ostatnio mnożyć „pokojowe demonstracje” regularnie zmieniające się w rozruchy. Sądzę, że ich organizatorzy próbują sprawdzić, jak daleko mogą się posunąć, nim ktoś z naszych pociągnie za spust i zwiększy hurtowo liczbę męczenników za wiarę.

— Cudownie. — Honor potarła nasadę nosa i skrzywiła się z niesmakiem. — Jeśli do tego dojdzie, liberałowie i postępowcy znowu zaczną gadać o „brutalnej i imperialistycznej” polityce rządu!

— Nasze szczęście, że ci z Masady o tym nie wiedzą, bo już dawno wyprodukowaliby kilkaset ofiar. Jeśli kiedykolwiek do nich dotrze, że nasz rząd musi liczyć się z opinią publiczną, i zaczną grać pod dziennikarzy… — wzruszyła wymownie ramionami, nie kończąc.

Honor bez słowa pokiwała głową.

— Przeniosłam się do Marynarki Graysona z dwóch powodów, ma’am — podjęła tymczasem Brigham. — Po pierwsze, potrzebują oficerów, a po drugie, musiałam opuścić Masadę, zanim zrobię coś, czego wszyscy będą żałować, jak na przykład stworzenie nowej grupy męczenników. Wiem, że wykonawców, którzy przeżyli pani atak, powieszono do ostatniego, ale człowiek odruchowo obwinia o zbrodnię wszystkich. Jeśli do tego dodać ich bezczelność i to jak ostatnio nas prowokują, okazja sama pchała się w ręce.

Spojrzała w oczy Honor i ta odetchnęła z ulgą — każdy miał własne demony, ale Mercedes najwyraźniej poznała swoje i zapanowała nad nimi. A to było wszystko, czego można było wymagać. Pozostała jeszcze jedna rzecz, którą musiała wiedzieć, i istniał tylko jeden sposób, by to zrobić.

— A kapitan Yu? — spytała cicho. Mercedes uśmiechnęła się słabo.

— Chodzi pani o to, czy obwiniam go za to, co się stało z Madrigal, ma’am?

Honor skinęła głową.

— Nie, ma’am. Robił to, co do niego należało, i nie było w tym nic osobistego. No i nie miał nic wspólnego z tym, co działo się na Blackbirdzie. Ba, przy pierwszej okazji protestował nawet, że nasi ludzie zostali przekazani Williamsowi.

— Ciekawe… nie było o tym słowa na procesie Williamsa — zdziwiła się Honor.

— Prokurator wtedy o niczym nie wiedział, a Yu nie został oskarżony. W przeciwieństwie do Theismana nie wiedział również, co się dzieje w bazie, więc nie został wezwany na świadka. Williams był jedynym w całej bazie, który wiedział o protestach, ale słowem się nie odezwał, żeby „ten zdrajca Yu” nie zyskał przypadkiem w naszych oczach.

— W takim razie skąd ty się o tym dowiedziałaś? — spytała niespodziewanie ostro Honor. — Sam ci powiedział?

Brigham spojrzała na nią zaskoczona.

— Skądże, ma’am. Pierwszymi obiektami zajętymi przez Marines po stłumieniu oporu na Masadzie były archiwa i banki danych ambasady Ludowej Republiki Haven. Nie zdążyli zdobyć najtajniejszych, ale resztę mamy, podobnie jak wszystkie archiwa władz Masady, bo ci durnie nawet nie próbowali ich zniszczyć. W jednych i w drugich są raporty Miecza Simondsa i kopie protestów kapitana Yu.

— Rozumiem…

Honor odwróciła głowę i zarumieniła się. Chciałaby, żeby to Yu opowiedział o wszystkim Mercedes — wtedy mogłaby wierzyć, że są to wybielające wymówki, a o to mogłaby go obwiniać. A chciała o coś obwinić Yu, o coś poza śmiercią admirała… Nimitz uniósł łeb, niezadowolony z jej emocji, ale tym razem go zignorowała, świadoma, że nie ma racji. Miała prawo i obowiązek ganić się w duchu, bo uprzedziła się do człowieka i co gorsza zaczynała szukać argumentów na usprawiedliwienie tej niechęci. A gdy ich nie znalazła, prawie już jeden wymyśliła…

— Rozumiem — powtórzyła naturalniejszym tonem i ponownie spojrzała na Mercedes. — Jak rozumiem, nie masz nic przeciwko wspólnej służbie z nim i nie miałaś dotąd żadnych problemów?

— Żadnych — potwierdziła zdecydowanie zapytana. — jest w upiornym położeniu, ma’am. Wątpię, czy zdecydowałabym się na to co on… Mógł wrócić na Manticore, kiedy przestał być potrzebny tutejszemu wydziałowi konstrukcyjnemu. Sam postanowił tu zostać i choć jestem pewna, że ucieszyło to admirała Matthewsa, to spore grono oficerów od początku czeka tylko na jego pierwszy błąd, który będzie można wykorzystać. A on jest naprawdę dobry, ma’am.

— Wiem… — Honor ponownie się zarumieniła, pamiętając własną gotowość do tego samego, po czym wzruszyła ramionami. — Cóż, skoro tobie jest z nim dobrze, to ja przynajmniej spróbuję ocenić go uczciwie.

Mercedes przytaknęła, przyjmując to, co wynikało z tego stwierdzenia, a Honor uśmiechnęła się lekko — Mercedes Brigham zawsze była taktowna.

— W takim razie dość na temat kapitana Yu. Poczekaj, powiem Macowi, żeby zrobił ci kawy, i możesz mi po kolei opowiedzieć, co sądzisz o pozostałych członkach sztabu.



ROZDZIAŁ XI

— Tak więc earl White Haven kontynuuje natarcie na Trevor Star i Nightingale, ale nie wygląda na to, by obrona Ludowej Marynarki miała się szybko załamać w tym rejonie. — Komandor porucznik Paxton przerwał i rozejrzał się po siedzących przy stole konferencyjnym, jakby zapraszał ich do zadawania pytań, lecz Honor jedynie skinęła głową.

Paxton zreferował sytuację zwięźle, ale wyczerpująco, tak jak spodziewała się po kimś o jego reputacji.

— Dziękuję, komandorze Paxton — powiedziała. — Prawdę mówiąc jednak, znacznie bardziej interesuje mnie nasza lokalna sytuacja. Co może pan nam powiedzieć o stanie naszej floty?

— Spodziewam się wkrótce sporych zmian, milady. Jestem pewien, że komandor Bagwell otrzymał w tej kwestii dokładniejsze informacje, ale jak rozumiem, Królewska Marynarka w ciągu paru najbliższych tygodni wycofa swe dotąd stacjonujące jeszcze w układzie Yeltsin okręty liniowe. Fred?

Spojrzał na oficera operacyjnego, który skinął potakująco głową i zabrał głos:

— To jeszcze nie jest oficjalna wiadomość, milady, ale otrzymaliśmy ostrzeżenie z dowództwa. Admirał Suarez oficjalnie poinformował admirała Matthewsa, że Admiralicja rozważa przegrupowanie okrętów Royal Manticoran Navy, a biorąc pod uwagę rozwój sytuacji na froncie, należy spodziewać się radykalnej redukcji sił RMN w naszym systemie, skoro obecnie jesteśmy w stanie obronić go samodzielnie. Ponieważ w tej chwili ponad połowę sił stacjonujących w naszym układzie stanowią okręty RMN, będzie to miało poważny wpływ na naszą marynarkę. I nie będą to zmiany na lepsze. Proszę zrozumieć, milady, że dowództwo nie narzeka, a jedynie stwierdza fakt. Jeśli Sojusz chce utrzymać natarcie, to Królewska Marynarka musi skądś wziąć niezbędne do tego posiłki, a nasz system jest logicznym miejscem. W istniejących warunkach RMN i tak dała nam wiele czasu na zmiany i uzupełnienia i dzięki temu Druga Eskadra Liniowa jest w pełni gotowa do służby, ale nie zmienia to faktu, że wycofanie okrętów Royal Manticoran Navy osłabi naszą obronę. Będziemy poza tym zdani wyłącznie na własne siły i dlatego nasza eskadra powinna osiągnąć pełną gotowość bojową nie później niż szóstego marca.

— Hmm. — Honor potarła skroń, próbując dojść do ładu z datami.

Nie było to sprawą prostą, jako że Grayson posiadał własny kalendarz jak każda planeta, ale w przeciwieństwie do większości z nich nie używano go tutaj do niczego innego jak śledzenia pór roku. Nie rozpoczęto go też od dnia Pierwszego Lądowania, lecz wykazując upór zadziwiający nawet jak na wyjątkowych uparciuchów, za jakich uważano mieszkańców Graysona, nadal używano ziemskiego kalendarza gregoriańskiego. Był on całkowicie nieodpowiedni — nie zgadzała się ani długość dnia, ani tym bardziej roku, a co gorsza utrzymano ciągłość numeracji lat. Na dodatek pomimo sterty dokumentów, które miała regularnie podpisywać, Honor miała poważny problem z zapamiętaniem, czy jest teraz 3929 czy 3920 rok. Jedynym pozytywnym efektem tego uporu było utrzymanie dwudziestoczterogodzinnej doby pokładowej, więc nie musiała przeliczać liczby godzin. Musiała natomiast pamiętać, ile dni liczy sobie który miesiąc.

Ułatwiała to dziecinna wyliczanka, której nauczył ją Howard Clinkscales, ale tym razem gdy doszła do wyniku, coś jej się nie zgadzało. Uwzględniając, że luty był znacznie krótszy, szósty marca wypadał za czterdzieści dni. Zmarszczyła brwi, sprawdziła wyliczenia i wyszło jej, że się nie pomyliła. Popatrzyła wymownie na Mercedes i Bagwella i powiedziała ponuro:

— To nie daje nam wiele czasu.

Miny obojga wskazywały, że była to jedna z tych naprawdę niepotrzebnych uwag, więc uśmiechnęła się krzywo i spytała:

— Możemy zdążyć?

Bagwell spojrzał na kapitan Brigham, wyraźnie oddając jej głos. Mercedes namyśliła się głęboko i odparła:

— Powinniśmy, milady. Admirał Brentworth od dwóch miesięcy szkoli w manewrach grupowych Magnificent, Courageous i Manticore Gift i praktycznie te trzy okręty działają jako zgrany dywizjon. Furious i Glourious dopiero od dwóch tygodni biorą udział w ćwiczeniach i żaden okręt nie brał jeszcze udziału w manewrach całej eskadry, a Terrible opuścił stocznię zaledwie w piątek… podstawową kwestią będzie więc tak naprawdę to, jak szybko nasz flagowiec osiągnie pełną zdolność bojową.

— Co pan na to, kapitanie Yu? — spytała odrobinę chłodniej Honor, ale Yu nie zwrócił na to uwagi.

Potarł podbródek, przymknął oczy i po paru sekundach kiwnął głową.

— Myślę milady, że zdążymy. Na styk, ale zdążymy. Admirał Brentworth stworzył dobry zalążek eskadry i sądzę, że to da się szybko odczuć, jak tylko zaczniemy ćwiczenia. Co prawda admirał Trailman i admirał Yanakov są w eskadrze zaledwie od paru dni i nie wzięli jeszcze udziału w symulacji manewrów całej eskadry, ale nie martwi mnie to. Z drugiej strony my mamy jeszcze na pokładzie stoczniowców i nie zakończyliśmy pełnych prób odbiorczych, zwłaszcza napędu i artylerii… Oficjalnie jesteśmy gotowi, a w praktyce… Może powinna się pani na kilka dni przenieść na inny okręt, milady. Dzięki temu mogłaby pani spokojnie rozpocząć zgrywanie reszty eskadry, a ja w tym czasie zakończyłbym próby i usunął usterki, które wyjdą na jaw w ostatniej chwili.

Honor przyjrzała mu się z namysłem — żaden kapitan nie lubił przyznawać, że jego okręt nie jest w pełni sprawny, a Yu miał więcej powodów ku temu niż inni, doskonale wiedząc, że daje jej tym idealny pretekst do usunięcia go z funkcji kapitana flagowego. Jeżeli nawet nie zrobiłaby tego, pozbawiając go dowodzenia, to gdyby odbiór okrętu przeciągnął się, musiałaby do tej roli wykorzystać dowódcę innego superdreadnoughta, na który by się przeniosła, a potem wystarczyłoby go zostawić, twierdząc, że ma już zgrany sztab i zespół i nie będzie go zgrywała ponownie tylko po to, by Yu mógł pełnić funkcję kapitana flagowego.

A mimo to sam jej to poradził, mając na względzie dobro eskadry. I na dodatek miał rację — co jedynie utwierdziło ją w postanowieniu odrzucenia tej możliwości. Nie do końca rozumiała, dlaczego tak postępuje, ale potrząsnęła przecząco głową.

— Nie, kapitanie Yu. Najpierw zobaczymy, jak przebiegną próby odbiorcze — uśmiechnęła się niespodziewanie. — Sama dowodziłam kulawym okrętem flagowym, więc mogę przynajmniej okazać panu podobną cierpliwość, jaką wówczas mnie okazał mój admirał.

Yu nic nie powiedział, ale coś ożyło w jego oczach, gdy schylił głowę w ukłonie mogącym wyrażać zarówno zgodę, jak i podziękowanie. Honor zaś zwróciła się do Paxtona:

— W porządku, komandorze, wróćmy do kwestii organizacyjnych.

— Tak, milady. — Paxton spojrzał w notes. — Niezależnie od zmian w rozlokowaniu naszych sił w systemie Yeltsin admirał Matthews postanowił wzmocnić pikietę Endicott połową Drugiej Eskadry Krążowników Liniowych. Świadczy to wymownie o wadze, jaką…

Honor odchyliła oparcie fotela i słuchała uważnie jego precyzyjnej analizy sytuacji i szczegółowego opisu rozmieszczenia własnych sił.


Towarzysz wiceadmirał Alexander Thurston przeczytał krótką wiadomość, zachowując starannie obojętny wyraz twarzy. Nie było to łatwe, bo na usta cisnął mu się odruchowo pogardliwy uśmieszek spowodowany głupotą osoby, o której myślał, ale w ciągu ostatniego roku nabrał wiele praktyki. Położył pismo na blacie i powoli podniósł głowę.

Mógł sobie być oficjalnym dowódcą operacji „Sztylet”, ale tak naprawdę najwięcej do powiedzenia miał w tej kwestii człowiek siedzący po drugiej stronie biurka i obaj o tym doskonale wiedzieli. Towarzysz Michael Preznikov jako jedyny na całym okręcie nosił zwykły kombinezon pozbawiony jakichkolwiek dystynkcji i to właśnie było ostatecznym dowodem zarówno arogancji, jak i świadomości, że jest tu rzeczywiście najważniejszy. Oficjalnie był komisarzem obywatelskim przydzielonym na okręt Ludowej Republiki Conquistador, czyli bezpośrednim przedstawicielem Komitetu Bezpieczeństwa Publicznego. I jako taki miał władzę równą boskiej w stosunku do każdego członka załogi. I mógł spowodować zniknięcie każdego — nawet wiceadmirała — kto byłby na tyle głupi, by krytykować cywilne władze czy otrzymane rozkazy. Thurston pamiętał o tym i miał zamiar stale pamiętać, dopóki nie nadejdzie czas stosowny, by to zmienić.

— Problem, towarzyszu admirale? — spytał Preznikov.

— Kolejne opóźnienie — odparł Thurston zawodowo uprzejmym tonem i podał mu wiadomość.

Preznikov miał prawo czytać wszystkie wiadomości i rozkazy wysyłane i otrzymane, tak oficjalne, jak i prywatne, z czym Thurston musiał się pogodzić, choć za każdym razem krew go zalewała.

Alexander Thurston należał do tych nielicznych oficerów, którzy nie mając żadnych powiązań z rodami legislatorów, doszli pod ich rządami do stopnia kapitana, co dawało mu pewną przewagę, gdy do władzy doszedł Komitet. Bowiem brak patronatu, który poprzednio uniemożliwiłby mu osiągnięcie stopnia flagowego, teraz nie dość, że oznaczał darowanie życia, to stał się gwarancją, że takowy otrzyma. Zdawał sobie z tego doskonale sprawę, podobnie jak i z tego, że rządy Komitetu nie potrwają wiecznie. Pierre był więźniem tłuszczy — kiedy okaże się, że nie zdoła dotrzymać obietnic, tłum zwróci się przeciwko niemu, a chaos, jaki potem zapanuje, będzie wymarzoną okazją dla zdecydowanego dowódcy nie mającego na koncie żadnej klęski. Thurston gotów był chwilowo pogodzić się z dużą ilością nieprzyjemności, byle tylko znaleźć się na odpowiedniej pozycji, gdy nadejdzie właściwa chwila. Co nie oznaczało, że musiała mu się podobać zabawa w kotka i myszkę z politrukiem nie mającym żadnego wyszkolenia niezbędnego dla właściwej oceny sytuacji.

Komitet miał w tej kwestii dylemat — swoich stróżów okrętowych nie mógł rekrutować z korpusu oficerskiego, którego mieli pilnować. Thurston zaś był pewien, że nie zniósłby jakiegoś pomocnika artylerzysty awansowanego z racji poprzednich doświadczeń w marynarce wojennej! Widział dwóch takich w akcji i wiedział, że udusiłby ich własnoręcznie przy pierwszym sprzeciwie. Byli zresztą groźniejsi od Preznikova — dureń, który coś wiedział, był znacznie niebezpieczniejszy od durnia, który miał choć na tyle rozumu, by przyznać, że nic nie wie.

A Preznikov miał na to dość rozumu i starał się nie wtrącać do poczynań Thurstona. Teraz odłożył wiadomość na biurko i zmarszczył brwi.

— Na ile poważne może się to okazać, towarzyszu admirale?

— Trudno w tej chwili ocenić, towarzyszu komisarzu. — nawet najlepsi z nich uwielbiali, by tak się do nich zwracać, i Thurston świadomie nadużywał tego zwrotu. — Już mamy dwa tygodnie opóźnienia. Jeśli ta wiadomość okaże się prawdziwa i stracimy następny tydzień, nie powinno to mieć aż tak wielkiego znaczenia, ale jeśli opóźnienie zwiększy się, może to mieć naprawdę poważne skutki.

— Dlaczego?

Thurston zmusił się do zachowania spokoju. Preznikov znał plan całej operacji i nawet będąc kompletnym laikiem, którym był, i zupełnym idiotą, którym nie był, powinien znać odpowiedź na to pytanie. Jednakże towarzysz wiceadmirał zareagował tak, jakby pytanie było jak najbardziej zrozumiałe. Towarzysz komisarz zapytał, a więc przynajmniej zdawał sobie sprawę z własnych ograniczeń… albo też Thurston żył złudzeniami.

— Powody są dwa, towarzyszu komisarzu. Po pierwsze operacja „Sztylet” zależy od właściwego wykonania operacji „Pozór”, której celem jest wyciągnięcie nieprzyjacielskich okrętów na wybrane przez nas pozycje. Poszczególne etapy akcji „Pozór” muszą być dobrze skoordynowane w czasie i przestrzeni, by przyniosły zamierzony efekt. A nawet jeśli ta operacja zakończy się całkowitym sukcesem, musimy uderzyć we właściwy cel w przeciągu niedługiego czasu. Zatem wszystko, co skraca ten okres, jak na przykład opóźnienie w koncentracji wyznaczonych sił, zmniejsza szansę na pomyślny finał. — Thurston przerwał i poczekał, aż Preznikov kiwnie głową na znak, że zrozumiał. — Po drugie oryginalny plan zakłada, że cała Task Force 14 zbiera się tutaj i rozpocznie działania jako jedna całość. Ta wiadomość nic nie mówi o innych jednostkach wchodzących w skład operacji „Sztylet”, ale jeśli dowództwo uważa, że sytuacja w pobliżu Nightingale nadal jest zbyt niebezpieczna, by wydzielić superdreadnoughty niezbędne do operacji „Pozór”, może też zdecydować się na niezredukowanie jednostek osłonowych wokół Trevor Star. A ponieważ połowa naszych krążowników liniowych ma pochodzić właśnie stąd…

Wymownie wzruszył ramionami i zamilkł. Mars na czole Preznikova pogłębił się.

— Dlaczego nie uwzględniono takiej możliwości, planując operację? — spytał chłodniej.

Thurston ponownie wzruszył ramionami i odparł spokojnie:

— Kiedy mój sztab opracowywał ostateczną wersję, towarzyszu komisarzu, dopilnowałem, by zostało w niej wyraźnie napisane, że siły mające ją wykonać powinny zostać przesunięte z centralnych rejonów Ludowej Republiki, by uniknąć podobnych problemów. Prosiliśmy konkretnie o Piętnastą i Czterdziestą Piątą Eskadrę Krążowników Liniowych i zostały one nam przydzielone. Niestety, dowiedzieliśmy się później, że obie przebywają obecnie, jak zapewne wiecie, w układzie Malgasy i nie będą mogły wziąć udziału w planowanej operacji. Zmusiło nas to do szukania nowych jednostek i to bardzo późno. Skoro musieliśmy uniknąć zbyt poważnego opóźnienia przy koncentracji sił, nie pozostawało nam nic innego, jak wybrać znajdujące się bliżej, co niestety oznaczało, że będą one stacjonować znacznie bliżej Trevor Star. Teraz się to mści.

Oczy Preznikova błysnęły, gdy usłyszał nazwę Malgasy, a Thurston uśmiechnął się w duchu. Eskadry, które mu obiecano, nie mogły opuścić tego systemu, bo wybuchła tam rewolta, która objęła cały układ i stacjonujące tam poprzednio okręty. Dokładnie nie wiedział, co ją spowodowało, ale najprawdopodobniej samoobrona korpusu oficerskiego przed czystką. Krótko po tym, jak ta sadystka Ransom zaczęła mobilizować Proli, „zespoły reedukacyjne” bezpieki zgłupiały w niektórych systemach do reszty i zabrały się za rozstrzeliwanie nie tylko „podejrzanych” oficerów, ale i ich rodzin. Było to najgłupsze z możliwych posunięć, bo nawet jeśli ktoś nie będzie bronił swego życia za wszelką cenę, to na pewno będzie bronił życia najbliższych, ale rozsądek nie był zbyt częstą cechą w Ludowej Republice. Zwłaszcza ostatnimi czasy. I dlatego przez grupę żądnych krwi idiotów starannie zaplanowana operacja, zamiast zmienić losy wojny, może wziąć w łeb, bo wyznaczone do jej przeprowadzenia okręty muszą tłumić lokalną rewoltę, której wcale nie musiało być.

— Rozumiem… — mruknął z niechęcią Preznikov. — Czy naprawdę tak ważne jest skoncentrowanie wszystkich sił w jednym miejscu przed rozpoczęciem operacji?

— Ma to podstawowe znaczenie, towarzyszu komisarzu. — Thurston robił, co mógł, by nie mówić jak do wyjątkowo tępego midszypmena, ale przyszło mu to z trudem. — jeśli nie zdołamy zebrać wszystkich sił tutaj, będziemy zmuszeni zrobić to gdzie indziej: w najgorszym wypadku w obliczu wroga. Zbieżne uderzenia rozproszonych sił wyglądają pięknie na ćwiczeniach, w praktyce jednak, zwłaszcza gdy okręty przybywają z różnych systemów, rzadko się udają. Teoretycznie daje to przewagę wynikającą z zaskoczenia, bowiem utrudnia przeciwnikowi odkrycie celu ataku na podstawie naszego początkowego ugrupowania i miejsca rozpoczęcia dokładnie o wyznaczonym czasie. Jeśli rozjedzie się zgranie czasowe, to koordynacja staje się niemożliwa i ta grupa, która pierwsza dotrze do celu, znajdzie się w obliczu wszystkiego, czym dysponuje przeciwnik. A stąd już tylko krok do klęski, gdyż może się skończyć tak, że będzie on w stanie zniszczyć nasze siły kolejno, a nie jako całość. Tak właśnie stało się, gdy admirał Rollins zaatakował system Hancock zbyt wcześnie i jedynie częścią sił przewidzianych do wykonania zadania.

— Rozumiem… — powtórzył Preznikov już normalnym tonem.

— Ale to jeszcze nie cały problem, towarzyszu komisarzu. Jeśli nie skoncentrujemy sił przed rozpoczęciem operacji „Sztylet”, nie będę w stanie wyjaśnić moim podkomendnym, o co chodzi, a jest to skomplikowana operacja, w której sporo może pójść nie tak, jak zaplanowaliśmy. I bądźmy szczerzy: nasze sztaby nie są zbyt doświadczone. — Preznikov zmarszczył brwi, ale nie odezwał się słowem, więc Thurston dodał, nadal tym samym spokojnym głosem: — Zwiększa to ryzyko zwykłego ludzkiego błędu, bowiem jak dobrej motywacji by nasi ludzie nie mieli, względy bezpieczeństwa wymagają, by żaden z kapitanów nie znał szczegółów. Jeśli nie będę miał okazji do solidnej odprawy z nimi wszystkimi, zanim wejdziemy do akcji, prawdopodobieństwo nieporozumienia, którego skutki okażą się fatalne, wzrasta niewspółmiernie.

— Czy w takim razie nie powinniśmy rozważyć opóźnienia operacji? Albo przełożenia jej na zupełnie inny termin?

Pytanie było tak sensowne, że zaskoczyło Thurstona kompletnie. Jednakże było też niebezpieczne, toteż zastanowił się dobrze przed udzieleniem odpowiedzi.

— Nie sposób tego określić z jakąkolwiek dozą pewności, towarzyszu komisarzu — powiedział w końcu. — Operacja „Sztylet” oparta jest o nader specyficzną i konkretną sytuację strategiczną, która istnieje teraz. Jeżeli przeciwnik będzie miał czas na lepsze dostosowanie się do niej, jeśli dajmy na to ściągnie w rejon frontu znaczą część Home Fleet, to będzie dysponował zupełnie nowymi możliwościami, których nie uwzględniliśmy, planując operację „Pozór”, bo wówczas nie istniały. W takiej sytuacji cała akcja może spalić na panewce i nie byłoby sensu jej w ogóle rozpoczynać. W obecnej sytuacji reakcje wroga da się przewidzieć z dużą dozą prawdopodobieństwa. Będzie musiał wycofać siły z celu po atakach na Candor i Minette, nie chcąc odsłaniać Grendelsbane. A to dlatego, że nie będzie miał innego dostępnego źródła okrętów. Natomiast jeśli damy mu czas na ściągnięcie posiłków z systemu Manticore, może użyć części z tych posiłków. Gdyby to nastąpiło, nasze siły będą za słabe, by zrealizować cel operacji, a nawet by dokonać rajdu o liczących się skutkach.

— Tak więc twierdzicie, towarzyszu admirale, że albo rozpoczniemy operację „Sztylet”, nim zmieni się równowaga sił, albo musimy z niej zrezygnować całkowicie?

— Twierdzę, że w zależności od tego, co zrobi przeciwnik, może okazać się, że nie pozostanie nam nic innego jak zrezygnować — odparł ostrożnie Thurston.

Sam co prawda tego nie doświadczył, ale miał wokół aż zbyt wiele przykładów na to, że rozczarowanie politycznych władców oznacza dotkliwą karę.

— Rozumiem. — Preznikov uśmiechnął się leciutko. — jak w takim razie mogę pomóc, towarzyszu admirale?

Oferta była jeszcze bardziej zaskakująca od niedawnego pytania. Dla Thurstona Preznikov co prawda zawsze będzie politycznym garbem, ale przynajmniej okazał się garbem skłonnym coś zrobić i to z własnej nieprzymuszonej woli. A to było znacznie więcej niż można było się spodziewać na podstawie dotychczasowych zachowań innych komisarzy politycznych, o których słyszał.

— Jeżeli napisalibyście w swoim raporcie, że najważniejsze jest ograniczenie do minimum jakichkolwiek opóźnień, to byłaby to wielka pomoc, towarzyszu komisarzu.

— Zrobię to — obiecał Preznikov z prawie szczerym uśmiechem. — Poinformuję Komitet, że podzielam w pełni wasze obawy, towarzyszu admirale, i sugeruję, że jeśli ta operacja ma się zakończyć sukcesem, należy dopilnować, by odpowiedni ludzie w sztabie floty wzięli się poważnie za wykonywanie swoich obowiązków.

— Dziękuję, towarzyszu komisarzu. Doceniam waszą pomoc — oznajmił z uczuciem Thurston.

A najbardziej zaskakujące było to, że mówił szczerze.



ROZDZIAŁ XII

— Zmiana! Dwa niezidentyfikowane okręty włączyły napędy w namiarze 0-8-9 na 1-5-3 w odległości 5,6 miliona kilometrów! Kurs 2-3-4 na 0-9-5, prędkość bazowa… Osiemdziesiąt jeden tysięcy kilometrów na sekundę, przyspieszenie 3,94 kilometra na sekundę kwadrat.

— Widzę je, Fred. — Honor wstała i podeszła do głównej holoprojekcji taktycznej.

Nie była aż tak dobra jak montowane na okrętach Królewskiej Marynarki, bowiem choć sensory zainstalowano te same, pozostawiono oryginalny holoprojektor produkcji Republiki Haven, co wyraźnie wpływało na jakość. I tak była jednakże o wiele lepsza niż na jej konsoli dowodzenia. Przyglądając się temu, co pokazywała, Honor uśmiechnęła się lekko — kontradmirał Yanakov okazał się podstępnym i sprytnym oficerem.

Symbole oznaczające okręty 13. dywizjonu kontynuowały ucieczkę, a dywizjony 11. i 12. kontynuowały pościg, ale jasnym było, co się stanie. Walter Brentworth pozwolił 12. dywizjonowi admirała Trailmana wysforować się zbyt daleko przed 11. dywizjon, pochłonięty pościgiem za „agresorem”, czyli Yanakovem, i teraz miał za to zapłacić.

— Jednostki zidentyfikowane to Courageous i Furious, sir.

— Co?! — Komandor Bagwell podskoczył i zmełł w ustach przekleństwo. — Niemożliwe! Oba są…

— Howard, poinformuj proszę admirała Brentwortha, że nastąpiła awaria systemu łączności — przerwała mu Honor.

Bagwell spojrzał na nią zaskoczony, a komandor porucznik Brannigan przekazał wiadomość. Honor spojrzała na swojego oficera operacyjnego ze złośliwym błyskiem w oku i bez słowa wróciła na swój fotel. Zdążyła wygodnie usiąść, gdy podszedł Bagwell i spytał cicho:

— Czy zechciałaby mi pani powiedzieć, co admirał Yanakov wyobraża sobie, że robi, milady?

— To się nazywa podstęp. To — Honor wskazała symbole jednostek doganianych przez dwunasty dywizjon — jest jego eskorta i para sond zaprogramowanych tak, by udawały superdreadnoughta. Chciał, byśmy zauważyli, że próbuje nas niepostrzeżenie zajść od tyłu, i rozpoczęli pościg, oraz ukrył okręty, wygaszając ich napędy i redukując pozostałe emisje. Teraz, gdy wywabił nas z pozycji i rozdzielił oba dywizjony, planuje przeciąć nasz kurs i dobrać się do 11. dywizjonu, nim admirał Trailman zdąży wytracić szybkość na tyle, by przyjść zaatakowanym okrętom z pomocą. Sprytne i odważne posunięcie… jeśli mu się uda.

— Ale to samowola wykraczająca poza parametry zadania! Otrzymał rozkaz zaatakowania konwoju bez wdawania się w walkę z naszymi okrętami liniowymi!

— Wiem. Liczył na to, że admirał Brentworth będzie się tego właśnie spodziewał, i dlatego zmodyfikował otrzymane zadanie w ten sposób, by zniszczyć konwój i dwa superdreadnoughty przy okazji. To się nazywa inicjatywa, Fred.

Przy dużej dozie dobrej woli stłumiony dźwięk, który wydał Bagwell, mógł zostać uznany za przytaknięcie. Honor go nie skomentowała, mając nadzieję, że lekcja poglądowa dotrze doń. Celem ćwiczeń było zapoznanie się przez nią z poczynaniami dowódców dywizjonów, ale z równym powodzeniem mogło okazać się, że to Bagwell, a nie oficer operacyjny Brentwortha wpakował się w zasadzkę zastawioną przez trzynasty dywizjon.

Obserwowała, jak dwa samotne okręty Yanakova przyspieszają do ponad 400 g i kierują się na przechwycenie 11. dywizjonu. W projekcji pojawiły się nowe kursy i wyliczenia. Pokiwała głową — Yanakov dobrze obliczył pozycję, na której ukrył swe okręty. A ten, kto dowodził przynętą… prawdopodobnie komodor Justman, doskonale wypełnił swe zadanie, wiodąc Brentwortha dokładnie najlepszym kursem. Dzięki temu przetnie prostopadle kurs jedenastego dywizjonu za rufami jego okrętów, a Trailman będzie miał nie lada problem, chcąc ostrzelać okręty Yanakova i nie trafić przy okazji jednostek jedenastego dywizjonu. Ogłaszając awarię łączności, przerzuciła cały problem na Trailmana. Nie było to miłe z jej strony, gdyż pozbawiła Waltera szansy na naprawienie błędu, ale Yanakov już zdezaktualizował jego oryginalny plan, toteż miała doskonałą okazję sprawdzić, jak eskadra zachowa się w całkowitym zamieszaniu.

Dlatego z zainteresowaniem słuchała wymiany informacji między jednostkami. Awaria łączności na okręcie Brentwortha zrobiła z Alfredo Yu dowódcę 11. dywizjonu podlegającego jednak starszemu stopniem Trailmanowi, którego głos, gdy wydawał rozkazy, był zaskoczony i rozgniewany. Yu potwierdzał je spokojnie, a Honor zmarszczyła brwi, obserwując na ekranie taktycznym przewidywany rozwój wydarzeń, gdy zostaną one wykonane. Trailman próbował zebrać oba dywizjony, by zaatakować Yanakova zgodnie z zasadami.

Niestety w tym przypadku nie należało się nimi kierować, a fakt, iż to robił, najlepiej dowodził jego braku doświadczenia. 12. dywizjon zwalniał i zmieniał kurs, by znaleźć się poniżej okrętów Yanakova, gdy te będą przelatywały obok jedenastego dywizjonu — i to było rozsądne posunięcie, bo umożliwiało ostrzelanie okrętów Yanakova bez ryzyka trafienia własnych. Ale zasięg będzie duży i emisje okrętów jedenastego dywizjonu będą zakłócały kierowanie ogniem. Natomiast jeśli okręty jedenastego dywizjonu ostrzelają jednostki Yanakova z dział, to połączenie rakiet i broni energetycznej powinno załatwić sprawę.

Tyle że Trailman nie zdawał sobie sprawy, iż by wygrać, potrzebuje broni energetycznej okrętów Yu, albo raczej pozwolił Yanakovowi przejąć inicjatywę i zapomniał, że jego głównym zadaniem jest obrona konwoju. Skupił się tak dalece na ochronie swoich okrętów i wyprowadzeniu ich poza zasięg dział Yanakova, a potem na zniszczeniu go rakietami, że zapomniał zupełnie o statkach konwoju. Nawet gdyby manewr mu się udał i połączyłby oba dywizjony, wystarczyło, by Yanakov pozwolił 11. dywizjonowi wyjść z zasięgu broni energetycznej i przeleciał za rufami wchodzących w jego skład okrętów. I miał otwartą drogę do konwoju. Fakt, miał niewielką prędkość, ale kurs prawie prostopadły do kursu Trailmana, który nie zdoła wykonać stosownego manewru i osiągnąć prędkości niezbędnej, by utrzymać kontakt bojowy.

Co gorsza, przecięcie kursu nastąpi w takiej odległości, że obrona antyrakietowa okrętów Yanakova będzie miała dość czasu, by wyśledzić i zniszczyć nadlatujące rakiety, a te na dodatek będą prawie na granicy zasięgu napędów, czyli nie będą miały zbyt wiele czasu na manewrowanie. Okręty Yu znajdą się naturalnie bliżej i trafią przeciwnika rakietami, ale to nie wystarczy, by powstrzymać Yanakova przed atakiem na konwój.

Jedyną, a i tak niewielką szansę dałoby statkom konwoju przyjęcie ataku na jedenasty dywizjon. Yu miałby nieco większe szanse, jako że posiadał wszystkie okręty eskorty, podczas gdy eskorta Yanakova udawała jego siły główne i nie mogła wziąć udziału w bitwie. Walka nie byłaby długa, a ostateczna decyzja pozostałaby w rękach Yanakova — mógł wybrać wymianę salw burtowych lub obrócić się ekranami do przeciwnika, i nie wdając się w bój, gonić konwój.

A tak nie będzie musiał nic robić, bowiem 11. dywizjon, wykonując ostatni rozkaz Trailmana, by dołączył do 12, znajdzie się poza skutecznym zasięgiem dział i nawet jeśli otworzy ogień, to nie zdoła przebić się przez osłony burtowe okrętów Yanakova. Najprawdopodobniej jemu także nie uda się uszkodzić żadnego okrętu Trailmana, za to konwój zniszczy całkowicie w pierwszym przelocie.

Słuchając spokojnego głosu Yu potwierdzającego otrzymanie rozkazów, Honor poczuła niespodziewane rozczarowanie. Nadal było jej nieswojo w jego towarzystwie, ale spodziewała się po nim większego profesjonalizmu. Konsekwencje manewru były oczywiste tak dla niej, jak i dla Yanakova, więc powinny być także oczywiste dla Yu. Yanakov zresztą już zmieniał kurs, zwiększając odległość dzielącą go od 11. dywizjonu i kierując się bezpośrednio ku rozpraszającemu się konwojowi.

Minuty mijały, obraz zmieniał się powoli, zgodnie z wyliczeniami, a rozczarowanie Honor rosło. Yu miał więcej doświadczenia niż którykolwiek z jej admirałów, manewr Trailmana skazywał konwój na zagładę, a on nie spróbował temu zapobiec. Nagle do niej dotarło, że nie wykonał również rozkazu Trailmana! Jedenasty dywizjon ruszył nagle z pełną szybkością, zmieniając gwałtownie kurs bez żadnego uprzedzenia, ale manewrując tak, jakby cała formacja stanowiła jedną całość. Zrozumiała, że Yu cały ten czas był zajęty wydawaniem konkretnych rozkazów i po prostu nie miał czasu oprotestowywać rozkazów Trailmana, którego ten nagły, a doskonale zgrany manewr całkowicie zaskoczył.

Usłyszała jego zaskoczony okrzyk i roześmiała się radośnie. Yu potwierdził otrzymanie rozkazów nie po to, by ogłupić Trailmana, lecz Yanakova, który już pokazał wybiegiem z sondami, że potrafi używać radioelektronicznych środków w nieortodoksyjny sposób. Przyznała uczciwie, że nie podejrzewała, by podsłuchiwał sieć łączności Trailmana, co najwyraźniej zrobił, a to dlatego, że przeciw okrętom Ludowej Marynarki nie miałoby to prawa się udać. I popełniłaby błąd, bo dobry oficer wykorzystywał każdą istniejącą przewagę — sama im to powtarzała. A jeśli takowa nie istniała, to ją stwarzał. Tym razem jednak pomysłowość obróciła się przeciwko jej autorowi, bowiem Alfredo Yu okazał się sprytniejszy. Co prawda nie wiedział, czy Yanakov tak postąpił, ale założył, iż tak właśnie było. Trailman używał normalnej, wszechkierunkowej łączności, by mieć kontakt ze wszystkimi okrętami równocześnie, i podsłuchanie jej nie sprawiło sekcji łączności Yanakova żadnego trudu. Yu z kolei użył kierunkowych wiązek laserowych do koordynacji swych okrętów i tego technicy Yanakova nawet nie zauważyli. Niby zresztą dlaczego mieli ich szukać, skoro sami słyszeli, co rozkazał mu Trailman. Manewr Yu mógł się powieść i bez tego dodatkowego fortelu, dzięki niemu jednakże z ewentualnej możliwości stał się niszczącą pewnością.

Kurs 13. dywizjonu także zmienił się gwałtownie — Yanakov zorientował się w sytuacji, ale było już za późno, gdyż Yu wykonał zwrot w idealnym momencie. Co prawda odległość była zbyt duża na użycie dział z nadzieją przebicia osłon burtowych, ale Yanakov był zbyt pewien tego, co zrobi przeciwnik, by zastanawiać się nad inną możliwością. I przez to pozwolił, by rufy jego okrętów znajdowały się nieco zbyt blisko kursu 11. dywizjonu, który się przecież oddalał. Dzięki temu po zwrocie przez krótki moment dwa superdreadnoughty, cztery ciężkie krążowniki, sześć lekkich krążowników i sześć niszczycieli mogło ostrzelać niczym nie osłonięte rufy jego okrętów.

Lasery i grasery trafiły, prując pancerne kadłuby, i superdreadnaught Courageous zniknął w potężnej eksplozji wraz z całą załogą i admirałem Yanakovem. Poważnie uszkodzony Furious zdołał desperackim manewrem odwrócić się i obrócić równocześnie, ustawiając górnym ekranem do przeciwnika. W tym momencie rozległ się uradowany głos Trailmana polecającego 12. dywizjonowi otworzyć ogień ze wszystkich wyrzutni — jedyny kurs, który uchronił Furious przed ogniem dział Yu, ustawił go dziobem ku okrętom Trailmana. Różnica kursów wynosiła mniej niż 30° i choć Furious dał pełną moc, nie zdążył wyjść z rejonu zagrożenia, a jego obrona antyrakietowa była za słaba, by poradzić sobie z lawiną pocisków. Co najmniej czwarta część wystrzelonych przez 12. dywizjon rakiet detonowała przed jego dziobem i osiem minut po eksplozji Courageous kolejna miniaturowa supernowa zasygnalizowała koniec superdreadnoughta Marynarki Graysona Furious.

Honor pokiwała głową z aprobatą i poleciła: — W porządku, Fred. Wyłącz proszę symulację.

Ekrany zgasły, holoprojekcje zniknęły, a ona przeciągnęła się z zadowoleniem. Na ekranie wizualnym widać było pozostałe okręty eskadry łącznie z obydwoma dopiero co „zniszczonymi” na orbicie parkingowej Graysona.

Komandor Bagwell nadal nie całkiem doszedł do siebie, wstrząśnięty tym, jak bezceremonialnie Yu i Yanakov złamali parametry ćwiczenia, a Honor przyjęła to z radością. Trochę czasu potrwa, nim się z tym upora, ale w jej ocenie ani nie będzie miał żalu do Yanakova, ani też, co ważniejsze, nie da się drugi raz tak podejść. Yanakov też zresztą będzie zły na siebie — udała mu się świetna zasadzka, ale zaprzepaścił to przez zbytnią pewność siebie. Yu wystawił mu za to najwyższy z możliwych rachunków. Co prawda czekał odrobinę zbyt długo — gdyby Yanakov choć o parę sekund wcześniej zmienił kurs, Yu straciłby okazję do ostrzelania ruf jego okrętów, a nic innego nie przyniosłoby efektu, ale o tym zamierzała powiedzieć mu w rozmowie prywatnej. Manewr udał się mimo wszystko i Yu zasłużył na szacunek reszty eskadry.

Yanakov zresztą także zasłużył na pochwałę — mimo zmarnowania finału wykazał wyobraźnię i odwagę, nie mówiąc o umiejętnościach, planując i wykonując zasadzkę. W sumie Honor była zadowolona z wyniku ćwiczeń — popełniono co prawda zbyt wiele błędów, ale na błędach ludzie się uczą. Taka była stara i nadal aktualna prawda. No i zdecydowanie lepiej, że popełnili je w trakcie symulowanych ćwiczeń, a nie w obliczu wroga, a niezależność wykazaną przez Yanakova i Yu należało pielęgnować. Zbyt wiele niezależności mogło mieć katastrofalne skutki, ale zbyt mało miało znacznie gorsze, a na dodatek było to o wiele częściej spotykane. Honor zawsze wolała oficerów potrzebujących cugli, a nie bata, by zrobić wreszcie coś, co wykracza poza rozkazy.

— W rzeczy samej było to interesujące — rzuciła pod adresem Bagwella, odwracając się od ekranu wizualnego.

Nimitz bleeknął radośnie ze swego zwyczajowego miejsca na oparciu jej fotela.

— A… tak, milady. Było. — Bagwell nadal był nienagannie formalny i uprzejmy i nadal nie całkiem pogodził się z przebiegiem ćwiczeń.

— Dlatego z niecierpliwością czekam na pańską analizę w czasie odprawy po bitwie — dodała radośnie.

Mina Bagwella wywołała kolejne, znacznie bardziej entuzjastyczne bleeknięcie Nimitza.


William Fitzclarence, patron Burdette, spojrzał bykiem na wchodzącego do gabinetu diakona Allmana. Burdette House był większy niż pałac Protektora i znacznie starszy, stał bowiem w stolicy jednej z oryginalnych domen. Była to masywna budowla z kamienia, wzniesiona w czasach, gdy bronić się należało nie tylko przed środowiskiem planety, ale też i przed ludźmi, a gabinet pasował do niej wystrojem — prostym i spartańskim. Kiedy William został patronem, jedną z pierwszych podjętych decyzji było usunięcie z pomieszczenia wszystkich tapet, gobelinów, obrazów i innego dekadenckiego śmiecia nagromadzonego przez dwóch poprzedników. Kochał ojca i dziadka, ale obaj dali się zwieść z prostej drogi, której Bóg oczekiwał po swym ludzie, a William Fitzclarence nie miał ochoty powtarzać ich błędów.

Kroki diakona były wyraźnie słyszalne na kamiennej posadzce, za to błysk w jego oczach uszedł uwagi gospodarza. Błysk wywołało to, iż patron nadal siedział — co prawda oficjalny protokół nie wymagał, by wstał, ale uprzejmość nakazywała, by tak postąpił. Fakt, że tego nie zrobił, był zamierzoną obelgą, a Allman nie lubił być obrażany. Ukłonił się dokładnie tak nisko jak musiał i powiedział:

— Panie.

Burdette prawie prychnął, słysząc ten pozornie spokojny ton, w którym czaiła się stal.

— Diakonie — odparł zwięźle.

Allman wyprostował się — skoro nie oferowano mu krzesła, nie zamierzał o nie prosić. Splótł ręce na plecach i starannie przyjrzał się temu, do którego przybył.

Burdette miał wygląd wszystkich Fitzclarensów — wysoki, barczysty, o szerokiej, mocnej szczęce i zdecydowanych, przystojnych rysach. Lodowate błękitne oczy miały twardy wyraz — był patronem od dawna i przywykł do rządzenia. Toteż nic dziwnego, że nie spodziewał się sprzeciwu ze strony kogokolwiek.

Cisza przeciągała się i Allman prawie się uśmiechnął — wysokie stanowisko kościelne, które piastował, zmuszało go do zbyt częstych kontaktów ze zbyt wieloma patronami i dawno przestał żywić dla nich podziw, choć niektórych nadal szanował. Dziecinne próby wyprowadzenia go z równowagi poparte nieugiętym spojrzeniem rozbawiłyby go, gdyby sprawa nie była aż tak poważna.

— No? — warknął w końcu Burdette, odrzucając resztki wymuszonej uprzejmości.

— Z przykrością informuję cię, panie, iż Synod nie przyjął twojej prośby. Marchant nie powróci na żadne stanowisko i nie zostaną mu przywrócone święcenia, dopóki publicznie nie przyzna się do popełnionych błędów.

— Błędów! — Burdette zacisnął lezące na biurku dłonie w pięści. — Odkąd to grzechem dla kapłana jest głosić wolę bożą?

— Nie do mnie należy wygłaszanie opinii w tej kwestii. Jestem zwykłym posłańcem.

— Posłańcem? — warknął gospodarz. — Raczej sługusem, który jak pies bezmyślnie wykonuje rozkazy i szczeka!

— Posłańcem — powtórzył ostrzej Allman — którego obowiązkiem jest przekazać ci wolę Kościoła, panie!

— Synod nie jest Kościołem! — warknął zimno Burdette. — Synod składa się z ludzi, którzy mogą równie łatwo jak inni popełnić błąd.

— Nikt nie twierdzi, że jest inaczej. Ale Bóg wymaga, by ludzie jak najlepiej próbowali zrozumieć Jego wolę… i działali zgodnie z tym zrozumieniem.

— W rzeczy samej! — Uśmiech gospodarza był lodowaty, krzywy i paskudny. — Szkoda, że Synod zdecydował się o tym zapomnieć w przypadku brata Marchanta!

— Synod niczego nie zapomniał. Nikt nie próbuje zmusić Marchanta do czegokolwiek. Synod uznał, że Marchant zbłądził, ale jeśli nie potrafi pogodzić się z tą oceną, nikt go do niczego nie będzie nakłaniał. Kwestia osobistych przekonań to najtrudniejszy z boskich testów, nawet dla sług bożych. Synod zdaje sobie z tego sprawę. Kościół jednak ma obowiązek obnażyć błąd, kiedy go dostrzeże, zwłaszcza u sługi bożego.

— Synod dał się zwieść politycznemu oportunizmowi — oznajmił niespodziewanie Burdette. — I to Synod, nie brat Marchant, sprzeciwia się woli bożej. Ta obca kobieta… ta nierządnica spółkująca przed zawarciem świętego związku małżeńskiego zatruła nas wszystkich swoją bezbożnością! Jest ohydą w oczach Boga! Ona i wszyscy, którzy chcą zmienić nasz świat w podobiznę jej zdegenerowanego królestwa, służą złu, a Synod szuka sposobów, by upowszechniać wśród prawdziwych dzieci bożych ich pogańskie i heretyckie bluźnierstwa!

— Nie będę dyskutował z tobą, panie, o twych przekonaniach — odparł diakon równie lodowato. — Jeśli nie zgadzasz się ze zdaniem Synodu, do czego masz, panie, prawo jako patron i jako wierny, możesz wdać się z nim w dysputę. Prawem Synodu zaś jako zgromadzenia wybranych sług Kościoła jest odrzucić takie argumenty, jeśli okażą się one sprzeczne z rozumieniem woli bożej. Synod żałuje, iż nie może spełnić twej prośby, ale dla nikogo nie zrezygnuje z właściwego zrozumienia woli bożej. A w tej sprawie panuje jednomyślność.

— Rozumiem… — Burdette zmierzył go od stóp do głów pogardliwym spojrzeniem. — Synod i Protektor nakazują mi pozbawić brata Marchanta stanowisk, na które powołał go Bóg?

— Edmond Marchant nie jest naszym bratem w wierze, jak długo pozostaje w błędzie, a Synod i Protektor już usunęli go ze stanowisk, które sprawował w imieniu Boga i Kościoła — poprawił go spokojnie Allman. — Dopóki nie zawróci z drogi błędu, kto inny będzie musiał wypełniać jego obowiązki.

— To ty tak mówisz!

Ponieważ diakon nie odpowiedział, Burdette wyszczerzył zęby we wściekłym grymasie i oznajmił:

— Doskonale. W takim razie, diakonie, przekażesz Synodowi wiadomość ode mnie. Powiedz, że mogą pozbawić prawdziwego sługę bożego ambony i upokorzyć go publicznie za pozostanie wiernym swej wierze, ale nie mogą zmusić mnie, abym grzeszył wraz z nimi. W moich oczach brat Marchant pozostaje na wszystkich stanowiskach, z których go krzywdząco usunięto. Nie wyznaczę żadnego zastępcy.

W oczach Allmana błysnęła złość, ale ugryzł się w język — był wysłannikiem Kościoła, nie osobą prywatną, a to, co myślał o rozmówcy, nie było opinią Synodu. Przynajmniej nie wygłaszaną opinią. Przemówił dopiero, gdy miał pewność, że panuje nad swym głosem.

— Niezależnie od różnicy poglądów między tobą a Synodem, panie, masz określone obowiązki. I jeśli nawet Synod jest w błędzie, nie masz prawa jako władający tą domeną za boskim przyzwoleniem pozbawić jej mieszkańców słowa bożego i nabożeństw cotygodniowych, o innych posługach, których może dokonać jedynie kapłan, nie wspominając!

— Pozbawił ich tego Synod, usuwając człowieka wybranego przeze mnie… i przez Boga. Ja także, podobnie jak Synod, mam obowiązek działać tak, jak wierzę, że nakazuje mi Bóg. Jestem patronem i służę Bogu, podobnie jak robi to Synod. Sprzeciw woli bożej to grzech u każdego, ale u kogoś noszącego klucz jest to cięższy grzech niż u pozostałych, a ja nie wezmę tego na swoje sumienie. Jeśli Kościół chce, by stanowiska te były obsadzone, Synod po prostu powinien zwrócić je temu, kogo wybrał na nie Bóg. Jak długo tego nie zrobi, tak długo pozostaną nie obsadzone, bo ja nigdy nie mianuję kogoś, kogo Bóg nie chce na nich oglądać! Lepiej żeby moi ludzie nie mieli kapłana, niż żeby mieli fałszywego!

— Jeśli odmówisz wypełnienia tego obowiązku, panie, Kościół wykona go za ciebie i wyznaczy, kogo uzna za stosowne do objęcia katedry Burdette!

Oświadczenie to poderwało gospodarza, wyprowadzając go ostatecznie z równowagi.

— Więc zróbcie to! — ryknął i oparł się pięściami o blat. — powiedz im, żeby to zrobili! I powiedz im, że nie zmuszą mnie do udziału w mszach ani do przyjęcia na kapelana kogoś, kogo nie wybrałem. Zobaczymy, jak zareagują ci, którzy naprawdę pozostali wierni Bogu na tej planecie, kiedy dowiedzą się, że patron ignoruje pajaca narzuconego przez Synod na święte stanowisko! — ostatnie zdanie wysyczał z lodowatą zaciętością.

— Uważaj, patronie Burdette! — Allman mówił tak samo spokojnie jak dotąd, ale jego głos także stał się lodowaty. — Bóg nie odrzuca nikogo, kto szuka drogi do Niego z otwartym sercem, ale jedyna droga do piekła, z której nie ma odwrotu, jest dla tych, którzy wybrali odwrócenie się od Boga. A ty, jak słyszę, stoisz już na niej mocno!

— Wynoś się! — oznajmił nagle spokojnym głosem Burdette. — I powiedz swoim panom, że nie będę jak oni usługiwał tej obcej kurwie ani też nie będę wykoślawiał boskiego porządku rzeczy. Niech profanują własne dusze i skazują się na wieczyste potępienie, ale mnie ze sobą tam nie pociągną!

— Jak sobie życzysz, panie. — Allman skłonił się z oziębłą uprzejmością. — Będę się za ciebie modlił.

I wyszedł, nie czekając, aż wściekły Burdette odzyska głos.



ROZDZIAŁ XIII

Było późno i Honor narzuciła jedwabne kimono na piżamę, kończąc ostateczny raport. Przeczytała go raz jeszcze, zamknęła pliki i odchyliła oparcie fotela. Przez moment pocierała czubek nosa, po czym sięgnęła po kakao zostawione przez MacGuinessa na biurku. Zanim wyszedł spiorunował ją wzrokiem i bez słowa wskazał na wiszący na ścianie chronometr. Uśmiechnęła się, pijąc gęsty, słodki płyn drobnymi łyczkami, by nie oparzyć języka. Pora była późna, ale nie miała ochoty na sen.

Jej eskadra co prawda nie nadawała się jeszcze do walki, ale sztab stawał się już sprawnie działającą maszyną. Spokojna i kompetentna Mercedes stanowiła idealną przeciwwagę dla pozbawionego poczucia humoru i dbałego o szczegóły Bagwella oraz radosnej improwizacji Sewella. W połączeniu z analitycznym, ostrym Paxtonem tworzyli doskonały instrument czuły na jej rozkazy i doskonale wykonujący zlecone im zadania.

Do osiągnięcia pełnej gotowości eskadra potrzebowała jednakże wiele więcej, a dowodzący jej częściami składowymi oficerowie nadal popełniali błędy, których nie powinien popełniać nikt mający tak wysoki stopień. Było to zrozumiałe, jako że wszyscy dostali przyspieszone awanse i musieli objąć stanowiska, do których po prostu nie mieli odpowiedniego przygotowania. Nadal dopiero poznawali wady, zalety i możliwości swych okrętów, a ilość czasu spędzana przez okręt flagowy w doku nie pomagała im w tym. Komandor Matthews i załoga maszynowa pracowali ciężko, ale napęd ujawniał nadal niewielkie, acz irytujące usterki lub niedoróbki, jak zresztą przewidział to Yu. Z początku nie tylko napęd nawiedzała plaga usterek, które odkryto dopiero w trakcie prób odbiorczych, ale stopniowo radzono sobie z nimi. Tym niemniej spowodowało to za dużo symulowanych, a za mało rzeczywistych ćwiczeń całej eskadry. Jeśli dodać do tego dowódcę, która nadal miewała koszmary, to miało się wszystko, czego potrzeba do uczciwego nieszczęścia w pierwszej walce.

Upiła kolejny łyk i skrzywiła się. Może i sprawy nie wyglądały najlepiej, ale i tak bardziej zachęcająco niż kilka dni temu i stale szły ku lepszemu. Musiała dopilnować jedynie, by tak działo się nadal. A to oznaczało pamiętanie o paru sprawach, z których najważniejszy był problem z koordynacją kierowania ogniem graserów. Najprawdopodobniej dlatego, że grasery zostawiono oryginalne, czyli produkcji Ludowej Republiki, a centrala kierowania ogniem była nowiutka, produkcji graysońskiej na licencji Gwiezdnego Królestwa. Specjaliści ze stoczni twierdzili, że w ciągu paru dni ją usuną, a sądząc po tym, jak im szło z napędem, można było założyć, że mówili prawdę. Zresztą wszystkie te doświadczenia z usterkami ponownie uświadomiły jej, jak wyrozumiałym admirałem okazał się Mark Sarnow w systemie Hancock. Była zdecydowana okazać podobną wyrozumiałość i cierpliwość w stosunku do Yu i pozostałych oficerów pracujących wraz ze stoczniowcami nad usunięciem problemów pomodernizacyjnych na Terrible.

Gdy wreszcie znikną, będzie musiała położyć główny nacisk na manewry, bowiem było to tym, czego eskadra najbardziej potrzebowała. Owszem — symulowane ćwiczenia odbywali regularnie i wszyscy sporo się na nich uczyli, ale nawet najlepsza symulacja nie mogła zastąpić prawdziwych ćwiczeń z prostego powodu: uczestnicy wiedzieli, że to symulacja. Z własnego doświadczenia wiedziała, że reaguje inaczej, niezależnie od tego jak bardzo przekonujące były komputery, i wiedziała też, że do właściwej oceny tak oficerów, jak i załóg potrzebuje normalnych ćwiczeń w przestrzeni. Musiała przekonać się, jak naprawdę reagują jej admirałowie i jaką mają prawdziwą hierarchię ważności. Podobnie jak oni musieli zobaczyć ją w takich samych warunkach, bo tylko tak mogli wyrobić sobie wyczucie jej sposobu myślenia taktycznego. A to dawało jedynie systematyczne ćwiczenie w warunkach maksymalnie zbliżonych do bojowych. Czyli w próżni.

Czasami zastanawiała się, czy dowódca-choleryk nie odniósłby szybciej sukcesu. Służyła pod admirałami, którzy puszczali wodze tak temperamentowi, jak i zdolnościom aktorskim, drąc się i cholerując na podkomendnych i musiała przyznać, że w niektórych przypadkach rzeczywiście szybko osiągali pożądane rezultaty. Honor wierzyła jednak w zasadę Royal Manticoran Navy, której gorącym zwolennikiem był Raoul Courvosier, głoszącą, iż ludzie dawali z siebie znacznie więcej dla oficerów, których lubili i szanowali, niż dla tych, których jedynie się bali. Był to jeden z powodów, dla których musiała mieć jak najszybciej w pełni sprawny okręt. Dowódca zdobywał szacunek tylko wtedy, gdy udowadniał, że potrafi dowodzić, a to było niemożliwe, jeśli siedział w doku. Załoga ciężko pracowała, ale brak jej było esprit de corps, poczucia jedności, które wyrabiało się w trudzie i współzawodnictwie, ale dopiero gdy dowódca udowodnił, że jest kompetentny. Większość jej oficerów miała zbyt krótki staż, by być świadkami czy brać udział w bitwie o Blackbird czy drugiej bitwie o Yeltsin, za to wszyscy wiedzieli, jak postąpiła z nią Admiralicja Królewskiej Marynarki. Dopóki nie udowodni, ile jest warta, jej reputacja będzie poddawana pod wątpliwość jako nie sprawdzona doświadczalnie.

Musiała też pilnować się w stosunkach z graysońskimi oficerami. Trailman na przykład żywił nadal jakieś obiekcje religijnej natury co do pomysłu, by kobiety służyły w wojsku. W jego przypadku równoważyła to jej reputacja zdobyta w czasie ratowania Graysona przed fanatykami z Masady. Czuła się winna, wykorzystując ją cynicznie i z wyrachowaniem, ale było to najskuteczniejsze narzędzie w tym przypadku, a potrzebowała każdego, jakie zdoła znaleźć i użyć. Trailman miał problemy z traktowaniem kobiet-oficerów jak „prawdziwych” oficerów, ale nie dotyczyło to jej — ją traktował z prawdziwym szacunkiem. Podejrzewała, że nie żywiłby takiego szacunku dla żadnego mężczyzny, który jednym skokiem awansowałby z kapitana na pełnego admirała.

Oczywiście szacunek i autorytet to niezupełnie to samo. Wszyscy (pomijając tego nawiedzonego eks-klechę) mężczyźni wychowani na Graysonie szanowali kobiety, ale nie znaczyło to bynajmniej, że akceptowali fakt, iż kobieta wie, co robi, zajmując się czymś, co dotąd było wyłącznie męskim zajęciem. Podejrzewała, że w ten sposób właśnie podchodził do niej Trailman, dopóki Yanakov nie zrobił go na szaro w symulowanych ćwiczeniach. Trailman był wściekły z powodu „nonszalanckiego traktowania ram ćwiczeń” tak przez niego, jak i przez Yu — zwykłego kapitana, który uratował mu skórę, ale przyznał się uczciwie do własnych błędów, a to, że zmyła mu na pobitewnej odprawie głowę, przekonało go, że popełnił także błąd w jej ocenie.

Honor poprowadziła zresztą tę odprawę nader przemyślnie — pochwaliła Yanakova i Yu, choć temu pierwszemu powiedziała kilka słów, co stało się ze zbyt sprytnymi pomysłami admirała, ale analizę błędów Trailmana wykonała na tyle obiektywnie, na ile mogła. Naturalnie skrytykowała jego decyzje, ale ani go nie upokorzyła, ani nie ośmieszyła, mimo iż w odprawie brało udział najwęższe z możliwych grono. Jej obowiązkiem było wytknąć mu błędy i przeanalizować je tak samo jak sukcesy Yu i Yanakova, ale nigdy nie lubiła przełożonych, którzy do bólu rozwodzili się nad błędami podkomendnych. Jej doświadczenia ze współpracy z Sarnowem umocniły ją w tym podejściu.

Celem było wyciągnięcie odpowiednich wniosków i uczenie się na błędach, nie zaś szukanie chłopców do bicia. Jeżeli oficer okazywał się naprawdę niekompetentny, jej obowiązkiem było usunąć go, natomiast nim do tego doszło, musiała upewnić się, że ma ku temu naprawdę dobre powody.

Mimo to Trailman był najsłabszym ogniwem w łańcuchu dowodzenia. Miał reputację odważnego wojownika, ale brak mu było finezji i na razie nie potrafiła określić, czy jest to część jego osobowości, czy efekt braku wiary we własne możliwości. Oficer, który nie miał zaufania do własnych umiejętności, często szarżował na siłę, dążąc do zwarcia, bo wówczas odwaga i siła liczyły się bardziej od finezji taktycznej wymagającej myślenia i zdolności przewidywania. Martwiła ją także skłonność Trailmana do reagowania tak, jak napisano w regulaminie walki, ale to akurat nie stanowiło żadnej podstawy do pozbawienia go dowództwa, tym bardziej że był doskonałym administratorem i cieszył się szacunkiem tak swego sztabu, jak i dowódców okrętów. Zwiększało to jego skuteczność i zwiększyłoby też niechęć do niej czy nawet sprzeciw, gdyby go odwołała. A poza tym lubiła go — był szczery i uczciwy i nawet jeśli nie należało liczyć na jego błyskotliwość, to miał determinację i zajadłość godne buldoga.

Walter Brentworth udowodnił, że jest tak godny zaufania i samodzielny, jak sądziła. To, że raz dał się podejść i zobaczył dokładnie to, co chciał przeciwnik, było gorzką lekcją, ale wyciągnął z niej stosowną naukę i nie powtórzył tego błędu. W przeciwieństwie do Trailmana nie miał żadnych problemów dotyczących kobiet-oficerów w ogóle, a nie tylko Honor jako wyjątku, a poza tym działał, wykazując precyzyjną dbałość o detale. To też stanowiło jedyną jego słabość, jeśli można było to tak określić. Honor podejrzewała, że był to właśnie powód, dla którego dał się zwieść Yanakovowi — tak go zaabsorbowały mniej ważne szczegóły, które powinien powierzyć oficerowi operacyjnemu czy kapitanowi flagowemu, że nie zastanowiło go, dlaczego Yanakov próbuje tak nieudolnego manewru na samym początku starcia.

Jeżeli nauczy się zlecać zadania podkomendnym, stanie się nadzwyczajnym oficerem, jeśli nie, pozostanie tylko bardzo dobrym. Nawet teraz Honor była z niego całkowicie zadowolona jako ze swego zastępcy (był najstarszy stopniem po niej). Słusznie też przewidziała jego reakcję na krytykę — w pełni zdawał sobie sprawę z własnych błędów i nie żywił cienia urazy do Yanakova czy do niej za zablokowanie mu łączności i tym samym pozbawienie możliwości dowodzenia. Co więcej, wykorzystał otrzymaną lekcję już w następnych ćwiczeniach i z każdym dniem zdawał się odzyskiwać pewność siebie.

Zupełnie inny problem stwarzał Judah Yanakov — Honor musiała cały czas uważać, by nie puszyć się z racji tego, że ma go pod swoimi rozkazami, i nie dać odczuć, że jest jej faworytem. Yanakov był dokładnym przeciwieństwem Trailmana tak fizycznie, jak psychicznie, zupełnie jakby skonstruowano go z takim właśnie zamiarem. Był najmłodszym z jej dowódców — niski, chudy, z szopą blond włosów i szarymi oczyma, poruszał się, przywodząc na myśl sprężynę, z energią, której brak było pozostałym, a zwłaszcza Trailmanowi. Był także agresywny, ale tę cechę równoważyła zimna kalkulacja zawodowego gracza. No i był siostrzeńcem świętej pamięci Bernarda Yanakova, czyli kuzynem Protektora. I nie miał żadnych uprzedzeń do kogokolwiek odmiennej płci.

Ponieważ Honor nigdy nie lubiła faworyzować czy być faworyzowaną, celowo dokładała wysiłków, by uniknąć takiego traktowania Yanakova. Jednakże niezbitą prawdą było, iż o wiele bardziej ufała jego instynktowi niż instynktowi Trailmana czy Brentwortha. Jak zademonstrowały ćwiczenia, mógł wykazać aż za dużo pomysłowości, ale stopniowo ustatkowywał się, nie tracąc przy tym wyczucia i inicjatywy. Jedynym poważnym problemem, jaki z nim miała, było to, że on miał problemy z zaakceptowaniem Alfredo Yu.

Honor westchnęła ciężko i potarła ponownie nos, spoglądając niewidzącym wzrokiem na ciemny ekran komputera. Wszyscy podlegający jej graysońscy oficerowie mieli swoje powody, by krzywo patrzeć na kogoś, kto praktycznie zniszczył całą ich flotę systemową tuż przed podpisaniem traktatu z Królestwem Manticore. Brentworth i Trailman albo doszli ze swoimi zastrzeżeniami do ładu, albo starannie je ukrywali, w co wątpiła. Yanakov nie doszedł, choć starał się, by nie dawały o sobie znać na płaszczyźnie zawodowej. On i Honor znajdowali się w nader podobnej sytuacji — ona obwiniała Yu za śmierć Courvosiera, on za śmierć wuja, w czym nie było nic dziwnego, jako że obaj zginęli w zorganizowanej przez niego zasadzce. Honor zresztą w miarę upływu czasu coraz bardziej żałowała, że wraz z poprzednikiem admirała Matthewsa nie mieli dość czasu i okazji, by poznać się bliżej i przezwyciężyć różnice kulturowe, gdyż wszystko, czego się o nim dowiadywała, potwierdzało, iż był naprawdę wyjątkowym człowiekiem.

Obecnie najistotniejsze było jednak nie to, jak nadzwyczajnym człowiekiem był admirał Yanakov, lecz to, że jego śmierć stanowiła powód rozdźwięku między jego siostrzeńcem i Yu. Było to tym groźniejsze, że sama czuła niechęć do Yu i zdawała sobie sprawę, że powinna to uczucie przezwyciężyć. Wydawało jej się, że powoli to osiąga, ale proces trwał zbyt długo i było to całkowicie jej winą.

Alfredo Yu był jednym z najlepszych i najbardziej kompetentnych oficerów, jakich miała okazję poznać. Jego reakcja na zasadzkę Yanakova nie była przypadkowym przebłyskiem geniuszu — połączenie spokoju, nie poddawania się panice i błyskawicznego myślenia było dlań typowe i Honor doskonale zdawała sobie sprawę, jakim był cennym pomocnikiem z zawodowego punktu widzenia. Co gorsze, dzięki Nimitzowi znała uczucia skrywane za kamiennym obliczem i wiedziała, że naprawdę żałował tego, co zrobił, wypełniając rozkazy związane z operacją „Jerycho”. Podobnie jak wiedziała, że Mercedes miała rację odnośnie roli, jaką odegrał w losach rozbitków z niszczyciela Madrigal. I właśnie dlatego nie potrafiła sobie wybaczyć własnej niezdolności do wybaczenia mu tego, co stało się wcześniej.

Z pewnym zadowoleniem przyjrzała się cicho chrapiącemu Nimitzowi. Gdyby nie spał, bez wątpienia zrugałby ją po swojemu za to, że czuje się winna. On sam nie miał nic przeciwko Yu i nie widział powodów, by ona miała do siebie pretensje o to, że nie lubi tego oficera. Co zresztą niczego nie zmieniało — Yu był ideałem kapitana flagowego i prawdopodobnie posiadał większe kwalifikacje na admirała niż ona, a poza tym był uczciwy i porządny i zasługiwał na lepsze traktowanie i sprawiedliwszą ocenę, na które ona nie mogła się zdobyć. Nie podobało się jej, że jest aż tak małostkowa i pamiętliwa.

Jeszcze raz westchnęła, wstała i zdjęła Nimitza z wyściełanej grzędy, po czym skierowała się w stronę sypialni. Treecat poruszył się leniwie, otworzył jedno oko i poklepał ją delikatnie chwytną łapą po policzku. Wyczuła jego leniwe zadowolenie płynące z faktu, że w końcu idzie spać, i podrapała go za uszami. Była tak zmęczona, że nie spodziewała się żadnych snów — ani dobrych, ani złych. Jutro i ją, i całą eskadrę czeka ciężki dzień… Ziewnęła szeroko i zgasiła światło.


Trzech mężczyzn siedziało w wygodnych fotelach w bibliotece, której ściany zastawione były regałami pełnymi starych, drukowanych jeszcze na papierze książek. Każdy dzierżył smukły kielich pełen rubinowego w barwie wina, a jego zapas stał na niskim stoliku. Za oknami panowała gwiaździsta noc, a masywna budowla zwana Burdette House, mieszcząca tę bibliotekę, pogrążona już była w ciszy i spokoju. Scenka ta mogła się wydawać symbolem spokoju czy wręcz sielskości, jak długo nie spojrzało się na gospodarza. William Fitzclarence bynajmniej nie był spokojny, a jego błękitne oczy ciskały gromy.

— A więc ich decyzja jest ostateczna? — spytał jeden z siedzących.

Patron Burdette zgrzytnął zębami.

— Jest — przyznał. — Synod podporządkował się całkowicie temu pozbawionemu jaj cymbałowi zajmującemu fotel Protektora i gotów jest skazać cały Kościół i nas przy okazji na potępienie wieczne.

Pytający poruszył się niespokojnie, ale widząc zdziwione spojrzenie gospodarza, wzruszył z irytacją ramionami i wyjaśnił:

— Zgadzam się, że Synod nie wykazał mądrości, której wierni mieliby prawo po nim oczekiwać, ale Benjamin Mayhew jest dobrym Protektorem.

— Doprawdy? — Burdette skrzywił się pogardliwie.

— Doprawdy — odparł stanowczo John Mackenzie. Domena Mackenzie była prawie tak stara jak domena Burdette, a on był bezpośrednim potomkiem pierwszego patrona, co dawało mu pozycję równą, a w niektórych sytuacjach wyższą od gospodarza. Ród Fitzclarence rządził domeną Burdette zaledwie od siedmiuset lat.

— Co byś nie sądził o Protektorze Benjaminie, jest wyłącznie twoją sprawą. Jego ród od początku dobrze służył Graysonowi, a on sam parę lat temu uratował nas wszystkich przed tymi szaleńcami z Masady. Nikt nie będzie go obrażał w mojej obecności — stwierdził Mackenzie, przyglądając się twardo gospodarzowi.

Zapadła pełna napięcia cisza, którą przerwało dopiero chrząknięcie trzeciego z obecnych.

— Panowie, kłócąc się, nie służymy ani interesom Graysona, ani Boga — upomniał ich spokojnie patron Mueller.

Obaj spojrzeli na niego i po paru sekundach Burdette pociągnął z kielicha, mruknął coś i zwrócił się do Mackenziego:

— Samuel ma rację. Nie cofnę tego, co powiedziałem, ale i nie powtórzę.

Mackenzie kiwnął głową świadom, że właśnie usłyszał przeprosiny w jedynej formie dopuszczalnej dla przepraszającego — Burdette był po prostu psychicznie niezdolny przyznać się, że postąpił źle.

— Tym niemniej, jak sądzę, podzielasz mój pogląd, że potem zboczył z boskiej drogi i robi co może, żebyśmy wszyscy wylądowali w piekle? — upewnił się Burdette.

— Podzielam — przyznał niechętnie Mackenzie.

— W takim razie pozostaje kwestia, co z tym zrobimy, prawda? — Burdette wyraźnie poweselał.

— Nie bardzo wiem, co jeszcze moglibyśmy zrobić — Mackenzie wzruszył ramionami. — Wspieraliśmy cię dotąd i myślę, że będziemy cię nadal wspierali… Wszyscy ponosimy koszty wysłania na południe ludzi próbujących przemówić do rozsądku poddanym Harrington. Dodatkowo przyłączyłem się do twojego protestu przed Synodem i rozmawiałem o całej sprawie z Protektorem. Musimy natomiast pamiętać, że poza granicami naszych domen mamy niewielkie możliwości i jeśli Protektor i Synod są zdecydowani kroczyć tą drogą, możemy jedynie ufać, że Bóg wskaże im, iż błądzą, nim będzie za późno.

— To nie wystarczy! — zaprotestował Burdette. — Bóg oczekuje po wiernym działania, a nie bezczynnego oczekiwania na Jego interwencję. Chyba że sugerujesz, żebyśmy po prostu zignorowali test, który nam zesłał?

— Niczego takiego nie sugeruję! — Widać było, że Mackenzie z trudem nad sobą panuje: pochylił się i oparł pięści na kolanach, ale nadal mówił spokojnie. — Po prostu przypomniałem, że mamy ograniczone możliwości, i jak sądzę, wyczerpaliśmy je. I w przeciwieństwie do ciebie nie wierzę, by Bóg pozwolił komukolwiek wieść swój lud w grzech i potępienie. Chyba że ty sugerujesz, żebyśmy zapomnieli, jaką moc ma modlitwa?!

Burdette zgrzytnął zębami i poczerwieniał, ale nie odezwał się. Mackenzie po paru chwilach opadł na oparcie fotela i przestał zaciskać dłonie w pięści. Dopiero wtedy dodał łagodniej:

— Nie powiedziałem, że się z tobą nie zgadzam. Będę cię wspierał, ale nie ma sensu udawać, że możemy zrobić więcej, niż naprawdę jesteśmy w stanie.

— Ale to za mało! Ten świat jest poświęcony Bogu! Święty Austin przywiódł tu naszych przodków, by zbudowali święte miejsce rządzące się prawami boskimi! — wybuchnął Burdette. — Ludzie nie mają prawa mieszać się do boskich praw czy zmieniać ich tylko dlatego, że jakiś pogański uniwersytecik na innej planecie przekonał Protektora, że to co było, jest już „niemodne”! John, nie potrafisz tego dostrzec, do nagłej cholery?!

Twarz rozmówcy zbielała i stężała. Przez długą, pełną napięcia chwilę siedział bez ruchu, po czym wstał i spojrzał na Muellera. Ten jednakże nadal siedział i wpatrywał się w kielich, wyraźnie unikając jego wzroku.

— Podzielam twoje uczucia — oznajmił Mackenzie spokojnie, ale słychać było, że sporo go to kosztowało — ale obaj powiedzieliśmy, co mieliśmy do powiedzenia, i nie przekonamy się nawzajem. Uważam, że zrobiliśmy wszystko, co tylko mogliśmy, i teraz pozostało nam jedynie ufać, iż Bóg dokona reszty. Ty się z tym nie zgadzasz, a ja nie mam ochoty się z tobą kłócić. W tych warunkach sądzę, że lepiej będzie, jak odejdę, zanim któryś z nas powie coś, czego obaj będziemy żałować.

— Też tak myślę — przyznał chrapliwie Burdette.

— Samuel? — Mackenzie spojrzał na Muellera.

Zapytany potrząsnął jedynie głową, nie unosząc wzroku. Stojący spoglądał na niego przez moment, odetchnął głęboko i spojrzał na gospodarza. Ten podniósł się. Obaj wymienili płytkie, oficjalnie uprzejme ukłony i Mackenzie wymaszerował długimi krokami, nie kryjąc rozdrażnienia.

Dopiero gdy zamknęły się za nim drzwi, ostatni z obecnych wstał z krzesła, na którym dotąd siedział z boku w milczeniu, i odniósł kielich Mackenziego na stolik. Brzęk kryształu o drewno rozbrzmiał w ciszy panującej w bibliotece niczym dzwon. Mueller wreszcie uniósł głowę.

— On ma rację, William — powiedział cicho. — Wyczerpaliśmy wszystkie możliwości legalnego działania.

— Legalnego? — powtórzył dotąd milczący świadek ich rozmowy. — A według jakich praw: ludzkich czy boskich?

— Nie podoba mi się dokąd zmierza ta dyskusja, bracie Marchant — upomniał go Mueller, ale nie tak stanowczo jak powinien.

Skarcony wzruszył ramionami — miał swoje wątpliwości odnośnie Muellera, ale wolał ich głośno nie wyrażać.

Mueller był za sprytny, by oficjalnie sprzeciwiać się Protektorowi, ale był też głęboko wierzący i zdecydowanie przeciwny jego reformom. Pod tym względem nie ustępował ani na krok patronowi Burdette. A to, że miał przy tym bardziej doczesne cele na względzie, cóż — Bóg posługiwał się rozmaitymi narzędziami, a ambicja i niechęć, by ktokolwiek ograniczał jego władzę, w przypadku Muellera stanowiły naprawdę skuteczne narzędzia.

— Może i ma pan rację, patronie Mueller — odezwał się po chwili Marchant. — Nie chciałem urazić ani pana, ani patrona Mackenziego, ale chyba zgodzi się pan, że prawa boskie są znacznie ważniejsze od praw stworzonych przez człowieka. Są bowiem prawami naturalnymi.

— Oczywiście.

— W takim razie jeśli ludzie czy to ze złej woli, czy to po prostu błądząc, łamią boskie prawa, to czyż obowiązkiem innych ludzi nie jest zmiana tego stanu rzeczy i przywrócenie naturalnego, boskiego porządku?

— On ma rację. — Burdette nie musiał już ukrywać wściekłości. — Obaj z Johnem gadacie o „legalnych” sposobach. Wasze prawo! Tylko popatrzcie, do czego nas doprowadziło użycie waszych prawnych metod. Ta kurew jedna pozwoliła swoim bandytom prawie zatłuc brata Marchanta tylko za to, że głosił wolę bożą!

Mueller zmarszczył brwi — widział nagrania całego zajścia i był pewien, że jedynie interwencja Gwardii Harrington uratowała Marchanta przed samosądem, z którym Harrington też nie miała wiele wspólnego. No, ale z drugiej strony nie mogła dopuścić do jego śmierci, bo to przecież jej ludzie, pracownicy Sky Domes przewodzili grupom rozbijającym wcześniej demonstracje przed Harrington House. Większość ludzi nie zwróciłaby na to uwagi, ale on zwykł bacznie uważać na drobiazgi i w tym przypadku niechętnie, ale musiał przyznać, że dobrze to obmyśliła. Ukrycie własnego udziału w sprawie było proste, acz skuteczne, tyle że nie mogła dopuścić do śmierci Marchanta, który zresztą sam się o nią prosił, łamiąc wszystkie zasady traktowania kobiety, bo wtedy wszystko by się wydało. A gdyby tak się stało, reszta mieszkańców Graysona zobaczyłaby, jaką w rzeczywistości jest grzesznicą i sługą zła.

— Może masz rację — przyznał w końcu. — Ale nadal nie wiem, co moglibyśmy zrobić. Współczuję bratu Marchantowi, ale wszystko odbyło się zgodnie z prawem i…

— Prawo! — Burdette prawie splunął tym słowem. — a od kiedy to taki samozwańczy gówniarz jak Mayhew ma prawo dyktować patronowi, co ten ma robić we własnej domenie!

— Momencik! — W oczach Muellera błysnęła złość, choć nie skierowana przeciw gospodarzowi. — To akurat zarządził nie sam Protektor, ale także Synod i parlament! Większość patronów poparła projekt przedstawiony przez wielebnego Hanksa. Zgadzam się, że za wszystkim stał Mayhew i że to był jego pomysł, ale za dobrze zatarł ślady, by był sens wszczynać otwartą walkę o przywileje patrona. Sam dobrze zresztą o tym wiesz.

— A dlaczego patroni poparli projekt?! — warknął Burdette. — Powiem ci dlaczego. Z tego samego powodu, dla którego rok temu siedzieliśmy jak wykastrowane eunuchy i pozwoliliśmy Mayhewowi zrobić z tej dziwki patronkę! Dobry Boże, ona cały czas pieprzyła się z tym, jak mu tam… Tankersleyem, zdaje się, i Mayhew o tym wiedział. Ale nam nic nie powiedział, bo miał świadomość, że wtedy nie byłby w stanie wymusić na nas zgody!

— Przesadzasz. To, czy się pieprzyła czy nie, było bez znaczenia: uratowała nam wszystkim życie i wiesz o tym. Gdyby nie ona, ci idioci z Masady zmieniliby nas w radioaktywny pył.

— To ty przesadzasz. Zrobiła to nie po to, by nas uratować, tylko żeby Manticore mogło nas połknąć! Ci z Masady to znany wróg, więc szatan wymyślił coś bardziej podstępnego: ofiarował nam „bohaterkę” i przynętę „nowoczesnych technologii”, a ten kretyn Mayhew połknął wszystko razem z żyłką! Jakie znaczenie ma to, czy Masada zniszczyłaby nas bombardowaniem, czy Manticore zniszczy nas, korumpując stopniowo przekupstwami i oszustwami?

Mueller nie odpowiedział. Upił łyk wina i westchnął w duchu. Zgadzał się, że „reformy” Mayhewa zatruwają dusze, ale męczyła go religijna zawziętość gospodarza. Burdette zanadto zbliżał się do etapu fanatyka, a to robiło się niebezpieczne, bowiem fanatycy działali nieostrożnie i w pośpiechu, co przeważnie przynosiło katastrofalne dla nich skutki. Mayhew i Harrington byli zbyt popularni i nim coś konkretnego się przeciwko nim przedsięwzięło, należało najpierw pozbawić ich choć części tej popularności. A to wymagało czasu, planowania i finezji, więc należało wyhamować nieco zapaleńca.

— A co z Ludową Republiką? — spytał. — Jeśli zerwiemy sojusz z Królestwem, to co powstrzyma Haven przed podbiciem nas? Na cud bym nie liczył, żebyś nie miał złudzeń.

— Haven nie interesowałoby się nami, patronie Mueller, gdyby Królestwo nie wciągnęło nas do tego twojego Sojuszu — odpowiedział Marchant, nim Fitzclarence zdążył się odezwać. — Tej całej ich Królowej nie wystarczyło moralne zepsucie i zepchnięcie nas na drogę grzechu — musiała jeszcze nas wciągnąć we własną brudną wojnę!

— A to wszystko stało się możliwe dzięki głupocie Mayhewa! — dodał jadowicie, choć spokojniejszym tonem gospodarz. — I zrobił to wyłącznie dla prywaty! Przez ponad sto lat Rada rządziła Graysonem i było dobrze, a ten skurwiel wykorzystał „kryzys”, który sam pomógł stworzyć, by przekonać Radę do sojuszu z Królestwem Manticore. A potem cofnął nas do rządów absolutnych i zmusił wszystkich, żeby przyjęli jego „osobiste rządy”! Osobiste!

Tym razem Burdette splunął na podłogę.

— On jest dyktatorem, a wy obaj z Johnem opowiadacie mi pierdoły o legalnych metodach postępowania!

Mueller ugryzł się w język i ponownie upił wina. Wnioski płynące z tyrady Williama były zatrważające, a Marchant znał się na geopolityce jak kura na pieprzu, więc nie było sensu z nim dyskutować. Z drugiej strony, gdyby Grayson wystąpił z Sojuszu, Ludowa Republika powinna zostawić ich w spokoju, bo zachęciłoby to innych członków Sojuszu do rozważenia zalet neutralności. Co się zaś tyczyło sytuacji wewnętrznej, to może i Mayhew nie stworzył zagrożenia, jak uważał Burdette, ale wykorzystał je dokładnie tak, jak gospodarz to przedstawił, co było nader bolesną prawdą.

Rada stopniowo redukowała Protektora do roli figuranta na długo przed urodzeniem się Benjamina i wszyscy patroni byli zadowoleni z tej sytuacji, ponieważ to oni kontrolowali Radę. Benjamin zagrał na czymś, o czym oni zapomnieli — liczył na to, że mieszkańcy Graysona nadal darzyli szacunkiem jego ród, i wykorzystał tę popularność i szacunek, podejmując zdecydowane działania, gdy zdawało się, że przegrali wojnę z Masadą. W tym czasie tak Rada, jak i Konklawe były sparaliżowane strachem, na wspomnienie którego Muellera nadal palił wstyd, ale był zbyt uczciwy, by temu zaprzeczyć. Wszyscy spanikowali i nikt nie był zdolny do działania — z wyjątkiem Benjamina Mayhewa.

Już to najprawdopodobniej by wystarczyło, żeby odebrać Radzie władzę, ale Mayhew przeżył zamach Machabeusza, Królestwo Manticore zaś zlikwidowało ostatecznie zagrożenie, jakim byli fanatycy z Masady, a połączenie tych elementów zniszczyło cały stary system. Od stuleci żaden Protektor nie cieszył się taką popularnością jak on i to mimo heretyckich „reform”. Konklawe zaś przyklaskiwało mu i dzięki temu miał taką władzę, że najtrafniej charakteryzowało ją słowo „absolutna”. Niższa izba parlamentu, dotąd pozbawiona znaczenia tak jak i Protektor, teraz do spółki z nim szachowała każde posunięcie Rady, które jej nie pasowało, i to, że dotąd nie wysunęła poważnych żądań, nie zmieniało faktu, że chciała być traktowana jako równorzędny partner Konklawe.

A najgorsze w tym wszystkim było to, że nikt nic na to nie mógł poradzić. Prestwick nadal był kanclerzem, a został poplecznikiem Mayhewa, głośno twierdząc, że silniejsza władza wykonawcza jest niezbędna w czasie wojny, co było policzkiem dla reszty patronów za brak zdecydowanej polityki zagranicznej. Tyle że wcześniej nie istniała potrzeba prowadzenia żadnej polityki zagranicznej. Zaistniała ona dopiero, gdy Gwiezdne Królestwo Manticore ściągnęło do ich systemu tę przeklętą wojnę, a to już nie było winą patronów.

Muellera rozbolała głowa, więc potarł zamknięte powieki, ale nie przestał intensywnie myśleć. Był głęboko wierzący i nigdy nie zależało mu na tym, by żyć w niepewnych czasach zmian. Zawsze próbował żyć po bożemu i najlepiej jak umiał przechodzić przez zsyłane przez Niego próby, ale nie potrafił zrozumieć, dlaczego Bóg zesłał mu tę. Jedyne czego chciał w życiu, to wypełniać wolę bożą, a gdy przyjdzie właściwy czas, przekazać władzę w domenie swemu synowi.

Benjamin Mayhew nie miał zamiaru mu na to pozwolić, o czym Mueller wiedział, choć nikt nigdy nie powiedział na ten temat słowa. Teoretycznie Protektor nie mógł zrobić niczego takiego, bo autonomia patronów stanowiła najdawniejszą tradycję, ale upiorny nowy porządek, do którego zmierzały jego reformy, był niemożliwy do wprowadzenia bez olbrzymiego zwiększenia władzy Miecza. Aby reformy ogarnęły naprawdę całą planetę i wszystkich jej mieszkańców, Protektor coraz bardziej będzie musiał ingerować w sprawy każdej domeny. Z początku uprzejmie, a długo jeszcze pod płaszczykiem „równości”, ale nie było co się oszukiwać — jeśli jego władza nie zostanie szybko ograniczona, to nieuchronną konsekwencją będzie ograniczenie władzy patronów. A ograniczyć władzę Protektora było trudno, tym trudniej, że w czasie wojny niezbędny jest silny przywódca cieszący się ogólnym posłuchem. Już to chociażby stanowiło potężną broń w rękach Mayhewa, a jedynym sposobem, by mu ją odebrać, było wymuszenie wyjścia z Sojuszu. A to można było osiągnąć jedynie przez…

Opuścił dłonie i spojrzał na gospodarza.

— Co chcesz, żebym zrobił? — spytał wprost. — Protektora wspiera nawet wielebny Hanks, a czy nam się to podoba czy nie, znajdziemy się w stanie wojny z największym imperium w tej części galaktyki. Jeżeli nie potrafimy zmienić tej sytuacji, to lepiej nie dawać mu pretekstu, bo zgniecie nas pod pozorem sabotowania wysiłku wojennego, zdrady czy czegoś równie patriotycznego.

— Ten świat należy do Boga! — oznajmił Burdette cicho, lecz nieugięcie, a jego oczy rozbłysły wewnętrznym ogniem. — Czego możemy się obawiać ze strony jakiegokolwiek imperium, jeśli Bóg jest naszym kapitanem?

Mueller wpatrzył się w jego oczy jak zahipnotyzowany — w tym, co mówił pobrzmiewało echo słów zwolenników Machabeusza i ich fanatycznych szefów z Masady, ale to nie wydawało się w tej chwili ważne. Chciał całym sercem, by pewność dawana przez wiarę i świat, który odziedziczył po ojcu i chciał przekazać synom, wróciły. I dlatego tak bezgranicznie sprzeciwiał się zmianom wprowadzanym przez Benjamina Mayhewa i Honor Harrington. Słowa Williama umocniły go w tym postanowieniu, przyciągając jak magnes.

— Co chcesz, żebym zrobił?… — powtórzył bardziej ulegle. Burdette uśmiechnął się i uniósł kielich, by Marchant go ponownie napełnił. Gdy to się stało, rozsiadł się wygodniej i powiedział z przekonaniem:

— Nic. W tej chwili absolutnie nic. W tej chwili tylko pomyśl. Mayhew przekreślił wiek prawnych precedensów, by sięgnąć po władzę. Zignorował cały system rządów, zmieniając tym samym sposób życia zamierzony dla nas przez Boga… Dlaczego w jakimkolwiek stopniu mamy poczuwać się do lojalności wobec kogoś takiego?… Nie jesteśmy mu nic winni, za to wszystko zawdzięczamy Bogu. Więc niech On ma prawo oczekiwać od nas, że przynajmniej spróbujemy zachować Jego świat takim, jak go zamierzył. Takim, jakim tworzyli go przez tysiąc lat nasi przodkowie, kierując się Jego prawami. Jak bardzo by Mayhew nie zwiódł ludzi, gdzieś wewnątrz każdy o tym wie równie dobrze jak my, tyle że nie każdy ma dość odwagi. A większość po prostu potrzebuje przywódcy. I przypomnienia, czego oczekuje od nich Bóg… i co dzieje się z tymi, którzy wkroczą na drogę grzechu.

— Jakiego przypomnienia? — na wpół wyszeptał Mueller, czując dziwną chęć działania.

Miał też niezrozumiałe przeczucie, że broń potrzebna do przywrócenia światu równowagi, jaką znał i rozumiał, może znajdować się prawie w zasięgu jego ręki…

Burdette uśmiechnął się z satysfakcją.



ROZDZIAŁ XIV

Honor obserwowała z uśmiechem pełnym zadowolenia, jak pinasa zbliża się ku powierzchni planety. Nie była w mundurze i cieszyła się z tego, bowiem wieczorowy strój damski przyjęty na Graysonie może i był dziwaczny, ale nieporównanie wygodniejszy od jakiegokolwiek munduru obowiązującego w Marynarce Graysona. W kroju tychże uniformów nie było zresztą także logiki ani użyteczności. Przeciągnęła palcem po grzbiecie Nimitza, który nadstawił się bezwstydnie, i poczuła jego pełne zadowolenia oczekiwanie. Nimitz lubił Benjamina Mayhewa i całą jego rodzinę, a oni wręcz go uwielbiali. Naturalnie byli mu wdzięczni — w końcu to on i Honor uratowali im życie — co ją nadal wprawiało w zakłopotanie. Za to Nimitz całkowicie bezwstydnie to wykorzystywał. Zawsze czekał na niego przygotowany świeży zapas selera, po którym niewiele zostawało, a poza tym trzy starsze pociechy: Rachel, Theresa i Jeanette, uważały, że jest najlepszą futrzaną zabawką we wszechświecie. Osobista ochrona Protektora mało zawału nie dostała, gdy jego córki pierwszy raz odkryły, że można się z treecatem bawić. Każdy z nich na pamięć znał nagranie z przebiegu ataku i wiedział, jak skutecznie i błyskawicznie potrafił zabijać, ale nie byli w stanie nic poradzić. Jedna Honor się tym nie przejmowała — Nimitz uwielbiał zabawę i radosne, niczym nie skrępowane dziecięce uczucia, a treecaty jako takie miały za sobą wystarczająco trudną ewolucję, by przeżyć wszystko, na co mogły być narażone w kontaktach z ludzkim dwulatkiem. Obserwując ich zabawy, czuła się tak, jakby obserwowała własne dzieciństwo, gdy odkryła istnienie Nimitza, i z rezygnacją godziła się, że na ten czas łącząca ich więź zostawała „zawieszona”.

Ta wizyta była zdecydowanie mniej radosna od dotychczasowych — choć od ponad miesiąca nie opuszczała okrętu, śledziła rozwój wydarzeń na planecie, a Greg Paxton pomagał w ich interpretacji. Wiele się od niego nauczyła, gdyż posiadał rzadką umiejętność przedstawiania sytuacji i jej konsekwencji w sposób obiektywny, odcinając się od kultury i zasad moralnych, które mu wpojono. Było to podejście właściwe naukowcowi, niestety niewielu naukowców potrafiło się na nie zdobyć. Greg koncentrował się nie tylko na rejestrowaniu zdarzeń, ale i na ich zrozumieniu, a dzięki tej umiejętności analitycznego spojrzenia był prawie równie dobrym obserwatorem wydarzeń co ona sama.

I podobnie jak ona był poważnie zaniepokojony uporem, z jakim patron Burdette odmawiał pogodzenia się z decyzją Synodu dotyczącą Marchanta. Co więcej: zauważył i połączył w jedną całość inne alarmujące informacje, które Honor umknęły. Jak na przykład że liczba protestantów przywożonych do domeny Harrington uległa powiększeniu mimo nieobecności Honor, o czym wiedziała z raportów pułkownika Hilla. Nie zdawała sobie jednak sprawy z kosztów całego przedsięwzięcia oraz z tego, że było coraz lepiej zorganizowane, a protestujący posługiwali się coraz lepszymi chwytami propagandowymi.

Oznaczało to, że rzeczywiści organizatorzy protestów znacznie zwiększyli poparcie finansowe, co było alarmujące, bowiem oznaczało sprawnie działającą organizację, która zdołała dotąd pozostać w cieniu. Jak dotąd nawet Hill zdołał zidentyfikować jedynie kilku pośredników.

Inną niepokojącą kwestią była skuteczność protestów. W jej domenie nie dawały żądanych rezultatów, a raczej dawały wręcz przeciwne — coraz częściej jedynie szybkość ucieczki lub policja ratowały demonstrantów przed pobiciem i to ledwie zaczynali protestować. W końcu policja musiała od początku do końca chronić takie demonstracje. Wywoływało to rozmaite, nie zawsze przyjazne komentarze w innych domenach, które media starannie odnotowywały. Protesty jako takie działały w praktyce jedynie na tych, którzy wcześniej już mieli zastrzeżenia co do kobiety-patrona, natomiast na innych nie zdawały się wywierać wrażenia. Niestety Paxton zauważył znacznie bardziej niepokojące zjawisko — otóż kilku patronów wyraziło nader ostrożne, ale jednak zrozumienie dla protestujących.

Było to coś nowego, gdyż jak dotąd poza patronem Burdette, od chwili wystąpienia Marchanta głośno wyrażającym swoje stanowisko, pozostali zachowywali całkowite milczenie w tej kwestii. Nawet ci, którym nie podobało się, iż kobieta została patronem. Sprawiało to wrażenie, jakby uważali, że atak na któregokolwiek patrona jest atakiem na wszystkich. To podejście najwyraźniej się zmieniło. Patron Mueller pierwszy zasugerował publicznie, że mogą istnieć dwie strony problemu: patronka Harrington jakby nie było nie urodziła się i nie wychowała na Graysonie i jest na dodatek innej wiary, więc trudno się dziwić, że część mieszkańców planety obawia się, iż ktoś taki dysponuje taką władzą, i wyraża głośno te obawy.

Było to niezwykle stonowane oświadczenie, ale stanowiło pierwszy wyłom w zmowie milczenia. Po nim czterech innych patronów zabrało głos w tym samym duchu: Kelly, Michaelson, Surtees i Watson. Z powodu starannie zrównoważonego tonu nie sposób było nazwać ich wypowiedzi atakami, ale nie były przez to mniej niebezpieczne, bowiem stwarzały wszelkie pozory sensowności. Ci, którzy na samą myśl o zmianach, nie reagowali odruchową wrogością, byli skłonni wysłuchać i zastanowić się nad nimi, tym bardziej że ich autorami byli darzeni ogólnym szacunkiem przedstawiciele starych rodów.

Nawet w Kościele Ludzkości Uwolnionej Paxton znalazł subtelne oznaki erozji. Wielebny Hanks i Synod zajęli zdecydowane i jednoznaczne stanowisko i żaden ksiądz im się nie sprzeciwił. Jak jednak słusznie zauważył Paxton, istniała drobna, acz zasadnicza różnica między brakiem sprzeciwu a poparciem. A spora liczba księży zachowywała dumne i wymowne milczenie w tej kwestii. Przy dokładnym sprawdzeniu okazało się, że ich parafie leżą w domenach patronów, którzy zabrali głos w tej sprawie.

Honor czuła się nieco winna, że szef jej pokładowego wywiadu spędza tyle czasu na analizie materiału nie mającego nic wspólnego z sytuacją militarną, i miała cichą nadzieję, że jego wnioski są przesadzone. Tym niemniej zaczynała się niepokoić. Co prawda sondaże nadal wykazywały, że Protektor ma przytłaczające poparcie mieszkańców planety, ale zaczynała rosnąć liczba osób mających przynajmniej drobne zastrzeżenia co do jej osoby zgodnie ze starą zasadą: nie ma dymu bez ognia…

Równowaga sił powolutku zmieniała się. Nie było konkretnego powodu, ale zbierało się na burzę i mogła mieć tylko nadzieję, że mniej groźną niż przewidywali oboje z Paxtonem.


Benjamin Mayhew wraz z rodziną oczekiwali na nią w tej samej prywatnej jadalni, w której próbowano ich zabić. Honor nie pierwszy raz od tamtego pamiętnego dnia jadła w niej obiad, ale jak zawsze poczuła dreszcz, wchodząc do pomieszczenia. Przesiąknięty krwią dywan został naturalnie dawno zastąpiony nowym, a podziurawione kulami ściany naprawiono i pomalowano, ale meble pozostały te same i kolejny raz zastanawiała się, jak Mayhewowie radzą sobie ze wspomnieniami — w końcu jedli tu codziennie.

Najprawdopodobniej w ogóle o tym nie myśleli. Po czterech latach zacierają się szczegóły, a ludzie mają skłonność do zapominania nawet najgorszych przeżyć w miarę upływu czasu, co stanowi szczęśliwą okoliczność, gdyż inaczej liczba nieszczęśliwych wariatów byłaby znacznie większa. O tym, że jest to uniwersalna prawda, świadczyło choćby to, że coraz rzadziej nawiedzały ją ataki depresji.

— Honor! — Filigranowa Katherine, pierwsza żona Benjamina, pospieszyła ku niej z szokującym brakiem dostojeństwa.

Oczywiście było to prywatne spotkanie, ale Honor była wasalem Protektora, toteż teoria głosiła, że powinna zachowywać się w dość określony i wskazujący na szacunek sposób. W praktyce nikt na to nie zwracał uwagi. Benjamin pomachał jej na powitanie z drugiego końca pokoju, nie wstając, co stanowiło kolejne poważne naruszenie zasad zachowania, bowiem każdy mężczyzna winien był witać każdą kobietę na stojąco. A sześcioletni postrach pałacowego przedszkola — Rachel — dreptał energicznie w ślad za matką, zdecydowany i mający gdzieś etykietę.

— Nimitz! — zażądała kategorycznie.

Ten bleeknął radośnie i skoczył. Rachel siadła na tyłku ze stłumionym przez dywan łomotem, gdy prawie dziesięć kilo treecata wylądowało w jej ramionach. Towarzyszył temu radosny pisk, któremu zawtórowały inne, gdy dotarły do niej siostry.

W ślad za nimi zjawiła się Elaine, najmłodsza z żon Benjamina, będąca kolejny raz w ciąży. Była młodsza i znacznie bardziej nieśmiała niż Katherine, toteż z początku zachowywała się w stosunku do Honor z rezerwą. Teraz po prostu pomachała jej z uśmiechem i wpadła w dziki kłąb tworzony przez dzieci i treecata, już grożący wybuchem.

— W życiu ich nie uspokoimy do obiadu — oceniła radośnie Katherine.

— Przepraszam, on już dawno powinien się nauczyć, jak ma się zachowywać, ale… — Dalszy ciąg wypowiedzi zagłuszył radosny pisk, gdyż Nimitz wdrapał się po plecach Theresy na jej głowę, odbił się i zniknął pod szafą. Cała trójka naturalnie rzuciła się za nim, rozpoczynając ukochaną zabawę w „łapaj treecata”. Im więcej przeszkód (czyli mebli, rodziców, gości i posągowych ochroniarzy) znajdowało się na drodze, tym zabawa była lepsza.

— On lubi dzieci. — Honor bezradnie wzruszyła ramionami.

Katherine roześmiała się.

— Wiem, że lubi, a one go wprost uwielbiają. Nie przejmuj się: w pół godziny powinny się zmęczyć, więc w czasie kolacji będzie chwila spokoju. Chodź!

Poprowadziła Honor do Benjamina, który wstał i uścisnął jej dłoń. Była to jej pierwsza wizyta od rozmowy z admirałem Matthewsem, w wyniku której założyła mundur Marynarki Graysona, i mimo radosnego powitania zauważyła badawczy wzrok Protektora. Po chwili Benjamin Mayhew kiwnął lekko głową i odprężył się.

— Cieszę się, że tak dobrze wyglądasz — ocenił na tyle głośno, by przekrzyczeć harmider czyniony przez trójkę dzieciaków i treecata.

Uśmiechnęła się krzywo — życie nauczyło gospodarza dobrze ukrywać swoje uczucia, ale zbyt dobrze się rozumieli, by nie domyśliła się powodów jego badawczego spojrzenia. Nie wiedziała tylko, że poprzednio tak wiele było po niej widać.

— Dzięki — odparła uprzejmie.

— Siadaj — rozkazał i umilkł, czekając, aż cała trójka przegalopuje obok w pogoni za kremowo-szarą futrzastą błyskawicą. — Pierwszą energię powinny stracić za pół godziny, więc kolacja będzie na dziewiątą.

— Naprawdę mi przykro…

— Więc niech ci nie będzie przykro. Gdybyśmy nie chcieli gościć Nimitza, wiedziałabyś o tym, a gdyby chodziło o sposób zabawy, Elaine już by je spacyfikowała — wyjaśnił Benjamin rzeczowo.

Elaine właśnie przeszła w ślad za dziećmi, choć już nie próbowała dotrzymać im kroku. Co prawda w biologicznym znaczeniu tego słowa tylko Jeanette była jej córką, ale nie miało to żadnego znaczenia. Honor musiała przyznać, że graysońskie dzieci miały naprawdę bezpieczne dzieciństwo — każde posiadało tyle matek, ile ich ojciec miał żon. Poza tym brutalność środowiska naturalnego powodowała taką śmiertelność wśród niemowląt, zwłaszcza w kilku pierwszych pokoleniach, że wszyscy mieszkańcy Graysona uważali dzieci za najcenniejszy boski dar i stworzyli niezwykle opiekuńcze metody wychowawcze oraz wyrobili w sobie prawdziwą nadopiekuńczość w stosunku do wszystkich dzieci. Typowym tego przykładem była Elaine jako znacznie większa „tradycjonalistka” niż Katherine, którą można było określić mianem aktywistki, choć na Graysonie damskich aktywistek w zasadzie jeszcze nie było. Mimo to nadal znajdowała czas dla dzieci z radością i łatwością zaskakującymi Honor. O tym, że nie mogło to tak wyglądać naprawdę, Honor wiedziała z autopsji, z własnego doświadczenia, jak wyczerpujący jest dzień kobiety na Graysonie, a nie była ani matką, ani pierwszą żoną władcy całej planety.

— Benjamin ma rację — dodała Katherine. — Nimitz jest ich ulubionym gościem, a nie widziały go od paru tygodni. Jeśli on to wytrzyma, to my też.

— Nimitz z kolei uważa, że są najlepszą rzeczą zaraz po selerze — odparła z przekonaniem Honor.

Nimitz, dzieciaki, Elaine i dwóch ochroniarzy (w tej kolejności) zniknęli tymczasem za drzwiami prowadzącymi do prywatnych pokoi dzieci, dzięki czemu poziom hałasu drastycznie opadł.

— Zdaje się, że one podzielają jego opinię — roześmiał się Benjamin i ponownie wskazał Honor fotel.

Usiadła, kolejny raz zaskoczona tym, że czuje się tak swojsko w obecności kogoś, kto nie dość, że jest władcą całej planety, to na dodatek wywodzi się ze znacznie różniącej się kulturowo społeczności. Być może powodem było właśnie to, że nie urodziła się i nie wychowała na Graysonie i nie uważała go za swego naturalnego władcę. A być może zbyt wiele razem przeszli w zbyt krótkim czasie i dlatego ufali sobie. Swoją drogą ciekawostkę stanowiło to, ilu osobom Protektor tak naprawdę ufał — ten problem zyskiwał zresztą na głębi w świetle jej ostatnich dyskusji z Paxtonem.

— I jak się pani podoba nowe zajęcie, admirał Harrington? — spytał Mayhew, przerywając jej tok myślowy.

— Bardziej niż się obawiałam — przyznała uczciwie. — nie byłam pewna, czy admirał Matthews ma rację, składając mi tę propozycję, ale…

Wzruszyła wymownie ramionami, a Benjamin pokiwał ze zrozumieniem głową.

— Też nie byłem uszczęśliwiony, pozwalając mu na to — przyznał uczciwie — ale jestem zadowolony, że to zrobiłem. Wyglądasz lepiej, znacznie lepiej.

Katherine przysłuchująca się rozmowie przytaknęła, a Honor wzruszyła ramionami i przyznała:

— Wydaje mi się, że lepiej się czuję.

— Jesteś zadowolona ze swojej eskadry?

— Jeszcze nie, ale będę! — podziękowała mu uśmiechem za zmianę tematu. — Właśnie zakończyliśmy pierwsze manewry przeciwko Drugiej Eskadrze i dostaliśmy lanie co się zowie. Miałam przygotowaną pewną niespodziankę, ale zgranie nam nie wypaliło. No i Druga Eskadra zgrywała się cztery razy dłużej, ale i tak wszyscy moi oficerowie czekają z niecierpliwością na rewanż.

— Jesteś zadowolona ze wszystkich swoich oficerów? — spytał Protektor, akcentując słowo „wszystkich”.

— Tak. Admirał Matthews miał rację, ostrzegając, że brak im doświadczenia, ale uczą się szybko. I jestem zupełnie zadowolona ze swojego kapitana flagowego… — Co byłoby prawdą, gdyby nie irracjonalne uprzedzenia, których nadal nie mogła się do końca pozbyć. — Jeszcze z dwa miesiące i będą w stanie stawić czoło dowolnej eskadrze Królewskiej Marynarki.

— Doskonale! — Benjamin uśmiechnął się, czując równocześnie, jak znikają jego ostatnie wątpliwości.

Pomimo regularnych meldunków martwił się, że zbyt wcześnie pozwolił Matthewsowi zmusić się do wyrażenia zgody na rozmowę, w efekcie czego Honor niejako wbrew sobie dała się ubrać w uniform Marynarki Graysona. Teraz wiedział, że postąpił słusznie — w jej oczach nadal kryły się cienie, ale nie było już w nich duchów. Znów była tą samą osobą, która uratowała jego, jego rodzinę i całą planetę. Oficerem, który odnalazł poczucie własnej wartości i uwierzył ponownie we własne możliwości — a być może przy okazji odnalazł także siebie.

— Doskonale — powtórzył poważniej, toteż Honor spojrzała na niego z uwagą. — Admirał Matthews dziś po południu otrzymał oficjalne zawiadomienie Admiralicji Royal Manticoran Navy o wycofaniu dwóch ostatnich eskadr dreadnaughtów z naszego systemu. W przyszłym tygodniu zostają wysłane jako wsparcie do sił admirała White Haven.

— Jestem zaskoczona, że dopiero teraz — przyznała po chwili Honor. — Ludowa Marynarka wzmacnia siły we wszystkich systemach wokół Trevor Star od chwili, w której zdołała powstrzymać jego atak w Nightingale.

— Jak rozumiem, admirał Caparelli planuje także wzmocnić siły admirała White Haven dwoma lub trzema eskadrami ze składu Home Fleet.

— Tak? — Odruchowo założyła nogę na nogę i potarła nos. — Wygląda na to, że planują wznowienie ofensywy.

— A uważasz, że nie powinni?

— Przepraszam? — zamrugała oczami zaskoczona i wytrzeszczyła je.

— Pytałem, czy uważasz, że nie powinni? — powtórzył Benjamin.

Honor uniosła brwi, więc wzruszył ramionami i dodał:

— Z twego tonu wywnioskowałem, że możesz mieć wątpliwości.

— Nie, wątpliwości nie, natomiast zastanawiałam się, czy planują ponownie zaatakować układ Nightingale — wyjaśniła, a widząc jego zdziwienie, dodała: — Admirał White Haven znany jest z niespodziewanych posunięć. Nie zawsze tak postępuje, ale robi to często. Baza Ludowej Marynarki w tym systemie jest ważnym celem, ale o tym wiedzą obie strony, toteż może to tym razem wykorzystać. W końcu jego prawdziwym celem jest zdobycie Trevor Star, a Nightingale musiał zostać poważnie wzmocniony od czasu nieudanego ataku. Jeśli więc White Haven zdoła przekonać przeciwnika, że planuje powtórzyć ten atak, podczas gdy w rzeczywistości zaatakuje gdzieś indziej…

Umilkła i wymownie wzruszyła ramionami. Benjamin uśmiechnął się ze zrozumieniem.

— Sądzę, że tę kwestię możemy spokojnie pozostawić w jego rękach — ocenił. — Jak rozumiem, przynajmniej jedna eskadra oddelegowana ze składu Home Fleet złoży nam wizytę, nim do niego dotrze. Admirał Matthews został poproszony o zorganizowanie kilkudniowych ćwiczeń, by pomóc jej jak najszybciej wrócić do pełnej zdolności bojowej.

— Świetnie! Ćwiczyliśmy z admirałem Suarezem, ale zawsze lepiej mieć nowego przeciwnika. Może dowódca tej eskadry będzie miał nowe pomysły i także nam przydadzą się ćwiczenia.

— Jestem pewna, że spróbują — wtrąciła Katherine.

— Sądzę, że masz rację — zgodziła się Honor i dodała wolniej, z namysłem: — A skoro mowa o nowych pomysłach — to zaczynają mnie poważnie niepokoić pewne wieści dochodzące z Graysona.

— Burdette i jego banda idiotów? — prychnął Protektor. Honor przytaknęła z poważną miną, toteż zmarszczył brwi i dodał:

— Wiem, że ma pretensje o tego klechę, ale jak do tej pory jedynie narobił wrzasku.

— Może tak, ale zaczyna uzyskiwać poparcie. A ja miałam już do czynienia z ludźmi, którzy najpierw narobili publicznie takiej wrzawy, że potem, gdy znaleźli się w kącie, zostali więźniami własnej retoryki.

— Chodzi ci o to, że może posunąć się jeszcze dalej? — spytała Katherine.

— Coś w tym rodzaju, ale… — Honor umilkła i dodała po chwili namysłu: — Jestem pewna, że dysponujecie lepszymi źródłami informacji niż ja, ale Gregory Paxton jest doskonały, a oboje staraliśmy się śledzić rozwój wydarzeń. Dostaję też regularne raporty od Howarda i Hilla i z naszej perspektywy wygląda to tak, że Burdette nie jest jedynym problemem.

— Tak? — zachęcił ją Benjamin.

— Wygląda na to, że ktoś splata kilka wątków w jedną całość. Na pierwszy rzut oka wydają się nie mieć ze sobą nic wspólnego, ale tylko na pozór. Pierwszym są publiczne wystąpienia patrona Burdette przyciągające powszechną uwagę. Ale są też inne, znacznie cichsze…

— Chodzi ci o Muellera, Michaelsona i resztę? — spytał Mayhew.

— Właśnie. — Nie całkiem udało się jej ukryć ulgę w głosie i Protektor uśmiechnął się w sposób dziwnie przypominający grymas. — Nie chcę zostać uznana za paranoiczkę, ale wydają mi się znacznie groźniejsi niż Burdette, raz dlatego, że ludzie mogą dać im posłuch, dwa, że trudno powiedzieć, co naprawdę planują. A wystarczy, że ludzie zaczną słuchać takiej „umiarkowanej krytyki” i w niedługim czasie dla sporej części z nich żądania ekstremistów nie będą już przesadzone.

— Rozumiem, o co ci chodzi — przyznała zamyślona Katherine i spytała męża: — Czy nie o tym w zeszłym tygodniu dyskutowałeś z Prestwickiem?

— Dyskutowałem. I w tej chwili ani my obaj, ani planetarna służba bezpieczeństwa nie widzimy konkretnych powodów do zmartwień.

— Konkretnych powodów? — powtórzyła Katherine. Mayhew uśmiechnął się kwaśno.

— Wy obie jesteście zbyt podejrzliwe, zbyt bystre, by wyszło to wam na dobre — ocenił. — Chodzi o to, że sytuacja może się zmienić i wówczas pojawią się takie powody czy powód.

— A jak bardzo może na to wpłynąć decyzja Synodu dotycząca Marchanta? — spytała Honor, a widząc jego pytające spojrzenie, wyjaśniła: — Oboje z Gregiem próbowaliśmy sami do tego dojść, ale nie mieliśmy wystarczających informacji. Co nie zmienia faktu, że niepokoi mnie to, jak zareagują bardziej ortodoksyjni i fanatyczni z mieszkańców planety. Poza tym wyniki ostatniego sondażu… poważnie mnie zaniepokoiły.

— Decyzja ukarania Marchanta była decyzją wewnątrzkościelną — odparł po chwili Benjamin. — Wielebny Hanks naturalnie przedyskutował ją ze mną, jako że Protektor technicznie jest władzą wykonawczą kościoła, ale decyzja została podjęta przez większość członków Synodu. Jak znam Hanksa, na pewno przyczynił się do tego, by taki właśnie był wynik, ale na samym początku zdecydowałem, że nie będę się wtrącał w wewnętrzne sprawy kościoła. Biorąc pod uwagę krytykę, jaką ściągnąłem na siebie przy okazji czysto świeckich reform, ostatnią rzeczą, której potrzebuję, jest to, by zaczęto uważać, że zmuszam kościół do czegokolwiek!

Poczekał, aż Honor przetrawi jego słowa. Dopiero gdy kiwnęła głową, kontynuował:

— Tym niemniej zgadzam się z Hanksem. Marchant nie tylko zachował się w sposób niegodny kapłana, ale na dodatek wystąpił świadomie wbrew stanowisku kościoła, czego Synod po prostu nie mógł zignorować. Należało go ukarać i to szybko i ostro, zanim zebrałoby się wokół niego grono konserwatywnych kapłanów. Co może wyniknąć ze schizmy, większość aż za dobrze pamięta. Zdaję sobie sprawę i sądzę, znając Paxtona, iż ty także o tym wiesz, że niektórzy księża zaczęli stosować bierny opór. Jak dotąd do niczego więcej się nie posunęli z obawy przed konsekwencjami i sądzę, że o to właśnie chodziło Hanksowi. Wielebny próbuje teraz stłumić ten ogień, nie dostarczając mu paliwa, a z drugiej strony zachęca bardziej postępowych księży, by wypowiadali się odważniej, kierując się głosem rozsądku, a nie skostniałą tradycją.

Honor przytaknęła ponownie i ze zdziwieniem stwierdziła, że bawi się wiszącym na szyi kluczem. Skrzywiła się, puściła oznakę swego stanowiska cywilnego i spytała:

— A wyniki badania opinii publicznej? Mnie i Gregowi wychodzi, że decyzja Synodu miała na to wpływ. Większość tych, którzy mają wątpliwości co do mojej osoby w roli patronki, przyznaje, że wynikają one z faktu, że jestem poganką.

— Owszem — zgodził się Benjamin. — Ale mieszkańców twojej domeny to nie martwi, a prawdę mówiąc to, co myślą o tobie mieszkańcy pozostałych, ma niewielkie znaczenie. Obaj z wielebnym spodziewaliśmy się negatywnych reakcji w początkowej fazie, ale mamy czas, by ją zrównoważyć, a fakt, że nigdy nie ukrywałaś swoich przekonań religijnych, powinien w tym pomóc. Taką uczciwość mieszkańcy Graysona zawsze doceniali, jeśli tylko zastanowili się spokojnie. W tych warunkach uważam, że Hanks postąpił słusznie: cała ta banda dewotów przynajmniej wie, że jest granica, której przekroczenia Synod nie będzie tolerował.

— Wolałabym, żeby taka granica nie była potrzebna, ale cóż… — Honor potrząsnęła głową. — Żałuję, że dostarczyłam powodu do tego całego wariactwa.

— A ja żałuję, że znalazłaś się w sytuacji, w której idioci zdeterminowani, by zatrzymać moją planetę gdzieś w mrokach średniowiecza, mogą cię obrażać i napastować tylko dlatego, że jesteś lepsza od nich — powiedział cicho, lecz z mocą Benjamin.

— Nie o to mi chodziło, tylko… — Zarumieniła się, ale przerwał jej łagodnie.

— Wiem, o co ci chodziło, i masz w pewien sposób rację: skupili się na tobie. Kiedy wrobiłem cię w zostanie patronką, powiedziałem ci, że będziesz potrzebna jako przykład i wyzwanie — i miałem rację. Nie ostrzegłem cię jednak, bo sam nie do końca zdawałem sobie z tego sprawę, że jako żywy przykład tego, do czego może dojść i powinna dążyć kobieta, staniesz się wrogiem każdego idioty przekonanego, że kobieta nie może i nie potrafi taka być. Uczciwość nakazuje mi przyznać, że nawet gdybym zdał sobie z tego sprawę, nie powstrzymałoby mnie to, podobnie jak twoje poczucie obowiązku nie pozwoliłoby ci odmówić mojej prośbie. Prawda była i jest brutalnie prosta: potrzebujemy cię, a moim obowiązkiem jako Protektora jest sprawić, byśmy cię mieli. Nie czerwień się, to prawda, nie komplement. I musisz zrozumieć, że gdyby ci durnie nie mieli ciebie, znaleźliby sobie kogoś innego lub coś innego, co byłoby dla nich kamieniem obrazy. Ludzie zdecydowani stać na drodze postępu zawsze znajdą jakiś emocjonalny hak, na którym próbują powiesić przeciwników. Tak się zdarzyło, że to ty stałaś się takim właśnie hakiem dla tej konkretnej grupy durniów, bo dla nich jesteś najniebezpieczniejszą osobą na całym Graysonie. I z ich punktu widzenia jest to szczera prawda.

— Tak? — zdziwiła się Honor.

— Tak — zapewnił ją poważnie. — Jesteś bohaterką nawet dla tych, którzy mają wątpliwości odnośnie reform, a to daje ci możliwości znacznie przekraczające możliwości zwykłego patrona choćby dlatego, że twoje wpływy nie kończą się wraz z granicami twojej domeny. Liczba wątpiących w ciebie chwilowo będzie rosła, ale dla przeważającej większości pozostałaś kobietą i oficerem, który uratował nasz świat od odwiecznego wroga, czym równocześnie podważyłaś zakorzenione w nas przekonanie, iż kobieta jako słabsza musi być chroniona. Dokonałaś nadzwyczajnych rzeczy jako patronka, co stanowi niemożliwe do przemilczenia wyzwanie dla konserwatywnych patronów, święcie przekonanych, że żadna kobieta nie potrafi robić tego co oni. I na dodatek jesteś „niewierna”, tylko w dziwny sposób, bo szanujesz naszą wiarę i chronisz ją w swej domenie, i zapoznałaś się z nią na tyle dokładnie, by wygrać z klechą pojedynek na cytaty ze świętych tekstów. Ten zasrany świętoszek obrzucił cię obelgami, za co wziął słusznie po pysku, dlatego że zabrakło mu argumentów merytorycznych. Jeśli połączy się to wszystko, staje się jasne, że nie może na tej planecie istnieć żaden zdewociały tradycjonalista, który nie traktuje cię jako osobistego zagrożenia swojej pozycji i przekonań. A wszystko to jest moją winą, bo zmusiłem cię, żebyś została patronką.

Honor długą chwilę przyglądała mu się uważnie, nim przeniosła wzrok na Katherine. Ta potwierdziła ruchem głowy, że całkowicie zgadza się z mężem.

— Nie chcę być taką ogniskową i to nie dlatego, że nie lubię, jak mnie nienawidzą… — powiedziała powoli Honor. — z tym da się żyć, choć nie jest to przyjemne. Nie chcę dlatego, że mogę w ten sposób stać się środkiem, który wykorzystają do ataku na reformy.

— Gdybyś nie istniała, znaleźliby sobie kogoś innego — powtórzył Benjamin. — Tak się złożyło, że jesteś kluczem do całego problemu, acz przyznaję, że z mojej perspektywy bardzo dobrym kluczem. Obojętne czego by nie wykazywały sondaże, musiałabyś coś naprawdę konkursowo spieprzyć, by stać się rzeczywiście negatywnym czynnikiem dla mnie i moich reform. A nie jesteś osobą, która ma zwyczaj pieprzyć cokolwiek, że się tak dosadnie wyrażę. Prawdę mówiąc, dużą ulgę sprawiła mi świadomość, że to właśnie ciebie ta banda próbuje wykorzystać. Jeżeli jesteś tak wspaniałomyślna, że nie masz mi za złe wpakowania cię w sam środek takiego bagna, to na miłość boską nie obwiniaj siebie o to, że się tam znalazłaś!

— Ale… — Honor ugryzła się w język i uśmiechnęła złośliwie. — Dobrze: zamknę się i będę grzeczna, ale pan będzie uważał na rozwój wydarzeń?

— A pani uważa na przygotowania przeciwnika, admirał Harrington? — spytał takim samym tonem Protektor, a gdy przytaknęła, dodał: — Będę na nich uważał. Ta oślizgła zgraja może mnie zaskoczyć, ale nie dlatego, że nie zwracam na nich wystarczającej uwagi. Zapewniam. Zadowolona?

— Zadowolona.

— To dobrze, bo jeśli mnie słuch nie myli, to skończył się spokój, co oznacza, że najwyższy czas na kolację!

Sądząc po gwałtownie zbliżającym się zamieszaniu, Protektor Benjamin Mayhew miał świętą rację.



ROZDZIAŁ XV

Towarzyszka wiceadmirał Esther McQueen nie znała dokładnie celu operacji „Pozór”, ale wiedziała, w jak ciężkiej sytuacji w pobliżu Trevor Star znajduje się Ludowa Marynarka, co w połączeniu z siłami, jakie oddano pod jej rozkazy, oznaczało, że cel operacji jest zaiste doniosły. „Pod jej rozkazy” było zresztą eufemizmem — 30. Zespołem Wydzielonym tak naprawdę dowodził komisarz przysłany przez bezpiekę. I to, że Komitet usunął jej z drogi wszystkich oficerów pochodzących z rodów legislatorskich, dzięki czemu została wreszcie admirałem, nie rekompensowało bynajmniej wkurzenia z powodu stałego nadzoru, jakiemu była poddana zawodowo. Naturalnie niczego podobnego nie okazywała przesiadującemu prawem kaduka na pomoście flagowym towarzyszowi komisarzowi Fonteinowi, ale pewnego pięknego dnia nadejdzie czas zapłaty…

Fontein uśmiechnął się do niej ze zwyczajowym zakłopotaniem, które wykazywał, jeśli chodziło o wszystkie kwestie związane z działaniami wojskowymi. Widok satysfakcji, która błysnęła w jej oczach, zirytował go też jak zwykle — nie lubił być traktowany jak dureń, zwłaszcza przez kogoś, kto tak źle to ukrywał, ale sam tego chciał. Sporo się zresztą napracował, nim ją przekonał, że jest tylko zwykłym głupim Prolem — ignorantem, który tylko dzięki własnej niekompetencji zdobył taką pozycję. Nie miał najmniejszego zamiaru odkrywać, jak dobrze zna się na taktyce czy zasadach działania floty… ani że znacznie lepiej od niej rozumie cele operacji i jej znaczenie. Bezpieka wybrała Erasmusa Fonteina na komisarza wiceadmirał McQueen mimo niechęci sekretarza Saint-Justa do rozstawania się z nim. Fontein wyglądał jak zasuszony i całkiem nieszkodliwy wujek, co było w najwyższym stopniu mylące. Większość towarzyszy komisarzy (a naturalnie o hołocie należało teraz mówić per „towarzysz”, a nie „Prol”, bo to było plutokratyczne i obelżywe określenie wymyślone przez poprzedni reżim, a próba wprowadzenia zwrotu „obywatel” nie powiodła się) wywodziła się z grona tych, którzy z niewiadomych przyczyn najbardziej nienawidzili legislatorów. W części przypadków powodem były doznane krzywdy, ale w większości działał ten sam motyw co w przypadku szpicli — byli nimi przegrani. Dlatego tak wielu prawdziwą przyjemność czerpało z udowadniania przy każdej okazji, że teraz oni mają władzę, mimo że oficerowie, których nadzorowali, bynajmniej nie byli ulubieńcami tamtego reżimu. Wychodzili z prostego założenia: oficerowie byli uprzywilejowani, a oficer to oficer, liczy się sztuka — skoro nie mogli się zemścić na tych, którzy wyrządzili im jakąś krzywdę, to rozładowywali się na tych, których mieli pod ręką.

Do pewnego stopnia odpowiadało to i Komitetowi, i bezpiece, bowiem jedni i drudzy nie ufali wojsku. Stosunki panujące między oficerami Ludowej Marynarki a komisarzami stanowiły dla tych pierwszych ciągłe przypomnienie, że każde zachowanie mogące choćby wyglądać na zdradę będzie miało fatalne skutki i zaręczało, że przypadki współpracy oficerów i komisarzy na szkodę nowej władzy należeć będą do prawdziwej rzadkości.

Niestety, istnieli oficerowie wymagający szczególnie zręcznego traktowania, jak choćby Esther McQueen. Nikt nie miał wątpliwości, że jest lojalna wyłącznie wobec siebie, ale była najlepszym admirałem, jakiego mieli, i potrzebowali jej umiejętności, doświadczenia i inteligencji. Była zbyt użyteczna, by ją zmarnować, a nie ulegało kwestii, że głupiego nadzorcę wykorzysta bez większego trudu, a każdego, którego będzie podejrzewać o inteligencję, wymanewruje albo będzie przynajmniej próbować, tracąc siły i czas nie na to, na co powinna.

Dlatego Fontein dostał ten właśnie przydział. Bowiem pod niegroźną fasadą krył się zimny, obiektywny i całkowicie amoralny, doświadczony operator, który aktywnie działał od wielu lat. W starej firmie Saint-Justa doszedł do stopnia majora, a specjalizował się w pilnowaniu Ludowej Marynarki. Miał jednak większe apetyty i zaoferował swą olbrzymią wiedzę spiskowcom. Okazała się ona nieoceniona przy planowaniu i wykonaniu zamachu, a także przy zwaleniu winy na flotę. Kiedy Urząd Bezpieczeństwa zastąpił istniejące dotąd służby, Fontein awansował w nagrodę na brygadiera.

Saint-Just wolałby go użyć jako kierownika któregoś z zespołów systemowych w układzie podejrzewanym o skłonność do rebelii, ale zdolności aktorskie połączone z wiedzą merytoryczną i początkami paranoi kwalifikowały go do tego przydziału. McQueen nie podejrzewała go, bo nie znała nawet ze słyszenia, i dlatego właśnie był niezastąpiony jako jej anioł stróż. A misja, którą miał wykonać jej Zespół Wydzielony, była zbyt istotna dla całej Ludowej Marynarki, by ryzykować.

— A więc operacja przebiega zgodnie z planem, towarzyszko admirał? — spytał niewinnie.

— Tak jest w istocie, towarzyszu komisarzu. Dotrzemy do Minette prawie dokładnie o wyznaczonym czasie.

— Doskonale, towarzyszko admirał. Doskonale. Jestem pewien, że Komitet będzie zadowolony.

— Miło mi to słyszeć, towarzyszu komisarzu — odparła, odwracając się do holoprojekcji taktycznej.

Ukazywała ona pięćdziesiąt pięć okrętów stanowiących 30. Zespół Wydzielony prowadzonych przez szesnaście superdreadnaughtów 7. i 12. Eskadry Liniowej mknących przez nadprzestrzeń z prędkością tysiąc trzysta razy przekraczającą prędkość światła.


Wiceadmirał Eskadry Czerwonej Royal Manticoran Navy Ludwig Stanton stłumił ziewnięcie, niosąc kubek z kawą do głównej holoprojekcji na pokładzie flagowym HMS Majestic. Widać na nim było wszystkie jednostki Grupy Wydzielonej „Minette” pozostające na orbicie Everestu, jedynej zamieszkałej planecie systemu. Byłby to przejaw całkowitej beztroski i czysty idiotyzm, gdyby nie drobiazg — komputery taktyczne dreadnaughta sprzężone były z centrum łączności pozostającym w stałym kontakcie z siecią sond zwiadowczych obejmującą cały układ planetarny od granicy przejścia w nadprzestrzeń. A sondy te nadawały informacje z szybkością większą niż szybkość światła, co oznaczało, że holoprojekcja przedstawiała obraz w czasie rzeczywistym bez żadnego opóźnienia. Nic większego od kutra nie mogło zostać nie zauważone, jeśli leciało z włączonym napędem, a maksymalny zasięg sond obejmował kulę o promieniu godziny świetlnej od słońca systemu — gwiazdy typu G3. Likwidowało to konieczność posłania okrętów na pikiety i pozwoliło skoncentrować wszystkie siły łącznie z niszczycielami w pobliżu planety, skąd najskuteczniej mogły przeciwdziałać zagrożeniu, obojętne skąd by się ono nie pojawiło.

Stantona irytowała konieczność pozostawania z daleka od frontu przebiegającego między Nightingale a Thetis, gdzie znajdowała się wysunięta baza Sojuszu. Cały czas coś się tam działo, podczas gdy w układzie Minette panował spokój. System tak naprawdę nie miał strategicznego znaczenia — był bazą osłaniającą południowe skrzydło przed zagrożeniem z baz Ludowej Marynarki znajdujących się w systemach Treadway i Solway. Zagrożenie to było minimalne, bowiem wycofano z nich wszystkie okręty do obrony Trevor Star, a nieruchome forty nie stanowiły ofensywnej broni. Mimo to należało chronić przed hipotetycznym atakiem ponad miliard mieszkańców systemu Minette, bowiem należeli do Sojuszu i Gwiezdne Królestwo zobowiązało się do tego, podpisując traktat. I dlatego jego cztery dreadnaughty marnowały się, bezczynnie o sto pięćdziesiąt lat świetlnych od miejsca walki.

Popijając kawę, przyglądał się symbolom oznaczającym frachtowce kursujące między planetą i dwoma pasami asteroidów. A raczej nie tyle samą planetą, ile orbitalnymi hutami. Minette nie posiadał specjalnie nowoczesnego przemysłu, za to stanowił ważne źródło surowców i półproduktów przemysłu ciężkiego. Planowano zwiększyć jego możliwości obronne poprzez budowę systemu ciężkich fortów orbitalnych wokół Everestu, ale projekt ten nie został zrealizowany, bowiem wybuchła wojna. Choć każda baza, zwłaszcza posiadająca dużą stocznię remontową, wymagała stacjonarnych fortyfikacji, RMN zaprzestawała ich budowy, koncentrując się na budowie nowych okrętów. Powód był prosty — forty były znacznie droższe, bowiem należało zbudować cały system fortyfikacyjny bazy, by był on skuteczny, a nawet Gwiezdnego Królestwa nie było stać na budowanie wszystkiego równocześnie.

I tak podziwu godne było to, iż przedwojenny wyścig zbrojeń nie wykończył gospodarki Królestwa, bo choć oznaczał boom dla przemysłu zbrojeniowego i stoczniowego oraz przyczynił się do niezwykłego rozwoju techniki, koszt finansowy był olbrzymi. Uratowało ich jedynie potężne zaplecze przemysłowe i nader liczna flota handlowa oraz naturalnie kontrola nad Manticore Wormhole Junction, skąd płynęła rzeka podatków, mimo iż jednostkowo nie były one wysokie.

Teraz sytuacja się pogorszyła, jak to zwykle w czasie wojny — podatki i opłaty za korzystanie z tego terminalu zostały już dwa razy podniesione i z pewnością na tym się nie skończy. Innym problemem, który co prawda jeszcze nie zaistniał, ale majaczył na horyzoncie, była kwestia ludzi, a konkretnie odpowiedniej ich liczby, by móc równocześnie obsadzić załogami nowe okręty, uzupełnić straty i utrzymać liczebność załóg statków handlowych i kluczowych zakładów przemysłowych. Co i tak nie zmieniało faktu, że mogło być znacznie gorzej — nikt inny nie posiadał możliwości skutecznego przeciwstawienia się agresywnym planom Ludowej Republiki Haven, a Gwiezdne Królestwo Manticore zdołało stworzyć odpowiedni przemysł i potencjał militarny i to mimo rozpaczliwych wrzasków takich krótkowzrocznych kretynów jak liberałowie i postępowcy. A ci wyli niczym kastrowane hexapumy, że „tyle pieniędzy podatników marnowanych jest na alarmistyczne i nieproduktywne cele wojskowe”.

Dzięki temu „marnowaniu” jedynie pojedynczy pierścień baz stał w tej chwili między dowodzonym przez admirała White Haven efektem „alarmistycznych i nieproduktywnych celów wojskowych” a systemem Trevor Star, w którym znajdował się jedyny terminal Manticore Junction kontrolowany przez Ludową Republikę. Niejako po drodze Królewska Marynarka znacznie zmniejszyła przewagę wroga w okrętach liniowych, przed wybuchem wojny wręcz miażdżącą. Z drugiej jednak strony Ludowa Republika Haven nie straciła jeszcze żadnego naprawdę ważnego systemu planetarnego. Pewnie: utrata Sun-Yat zabolała, jako że znajdowały się tam olbrzymie stocznie, które po unowocześnieniu pomogą Royal Manticoran Navy, ale była to drobna strata w porównaniu z olbrzymią infrastrukturą zbrojeniową, którą Republika budowała przez pięćdziesiąt lat. I dlatego też Sojusz nie mógł sobie pozwolić na marnowanie środków, by fortyfikować rejony tyłowe. Musiał skoncentrować się na budowie jak największej liczby okrętów i to jak najszybciej, by kontynuować ofensywę. A na dodatek, jak zauważył słusznie któryś ze speców od uzbrojenia, te same okręty mogły być użyte zarówno do ataku, jak i do obrony dowolnego systemu, i to obrony znacznie skuteczniejszej niż ta, którą umożliwiały stałe fortyfikacje.

Niestety, nawet najszybszy okręt mógł znajdować się równocześnie tylko w jednym miejscu i te, które pilnowały systemów planetarnych, nie mogły brać udziału w działaniach ofensywnych, co stanowiło powód irytacji Stantona. A samo powodzenie dotychczasowego ataku, który sięgnął głęboko w obszar Ludowej Republiki, zwiększyło objętość przestrzeni, którą należało chronić, co powodowało rozciągnięcie sił na zbyt wielkim terenie.

Stanton skrzywił się i wrócił na swój fotel. Był przekonany, że admirał White Haven miał rację, twierdząc, iż takie rozdrobnienie sił, a zwłaszcza okrętów liniowych na ochronę wielu systemów bardziej szkodziło Sojuszowi niż Republice. Jak długo Królewska Marynarka mogła atakować, White Haven bardziej potrzebował tych okrętów, by nie wytracić impetu natarcia. Admiralicja powinna zignorować względy polityczne i zamiast posyłać okręty na takie zadupie jak to, skoncentrować większe siły w kluczowych pozycjach odpowiedzialnych za ochronę kilku systemów.

Jego siły stanowiły doskonały przykład błędnej strategii — były na tyle silne, by zniszczyć każdy rajd, ale zbyt słabe, by powstrzymać jakiekolwiek zgrupowanie wroga, gdyby postanowił on zdobyć układ Minette. Gdyby takich oddziałów jak jego było mniej, ale skoncentrowanych w kluczowych systemach, każdy byłby wystarczający do odparcia dowolnego ataku, a raczej do odbicia zajętego na krótko przez Ludową Marynarkę systemu. Równocześnie zwolniłoby to kilkanaście, jeśli nie kilkadziesiąt okrętów liniowych, dzięki którym White Haven zająłby przeciwnika tak, że ten nie miałby czym przeprowadzić choćby rajdu na tyły Sojuszu, bo rozpaczliwie broniłby nie układu Trevor Star, ale serca Ludowej Republiki.

Wiceadmirał Stanton westchnął, potrząsnął bezsilnie głową i przeciągnął się. Było późno i czuł się zmęczony, a poza tym wypił zbyt, dużo kawy, co częściowo tłumaczyło jego ponury nastrój. Czas na spoczynek, a rano być może sprawy będą wyglądały inaczej…


— Wyjście z nadprzestrzeni za czterdzieści pięć minut, sss… towarzyszu admirale.

Towarzysz wiceadmirał Diego Abbot ukrył grymas, słysząc tę rozpaczliwą próbę ratunku oficera dyżurnego. Jedynymi osobami na pokładach okrętów Ludowej Marynarki, do których obecnie wolno było się zwracać „sir” lub „ma’am”, byli komisarze, co według Abbota (i nie tylko) było przegięciem równouprawnienia. Dyscyplina wojskowa wymagała pewnej władzy autokratycznej, a poza tym do cholery doprowadzało go to ciągłe przypominanie, że na własnym pomoście flagowym nie on miał ostatnie słowo. Zwłaszcza jeśli tym najważniejszym był ktoś, kto rok temu był zwykłym technikiem klimatyzacyjnym, i to z tego co słyszał nie najlepszym. Nie oznaczało to naturalnie, że zamierzał okazać towarzyszce komisarz Sigourney pogardę, na jaką zasługiwała… a nuż okazałoby się, że baba ma jednak na tyle inteligencji, że zorientuje się w czym rzecz. Co prawda nic jak dotąd na to nie wskazywało, ale nigdy nic nie wiadomo…

— Dziękuję, Sarah. — Podobnie jak wielu wyższych oficerów Ludowej Marynarki, Abbot zaczął używać imion podkomendnych, żeby im nie „towarzyszyć”.

Poprzednio taka poufałość byłaby nie do pomyślenia, ale było to lepsze od ciągłego „towarzyszenia” albo niegramatycznego używania liczby mnogiej w rozmowie z pojedynczą osobą, co wymyślił jakiś zboczeniec językowy i co błyskawicznie przyjęło się wśród niedouczonych komisarzy. Przy okazji podkreślało to podejście typu „my i oni”, co zapewniało spory komfort psychiczny i w znacznym stopniu przeciwdziałało przypadkom donosicielstwa wśród oficerów. A przynajmniej należało mieć taką nadzieję.

Towarzyszka komandor Hereux kiwnięciem głowy skwitowała jego podziękowania, a Abbot kolejny raz sprawdził na holoprojekcji rozmieszczenie jednostek wchodzących w skład 12. Zespołu Wydzielonego. Miał do dyspozycji nieco mniejsze siły niż Esther McQueen, ale także spodziewał się napotkać znacznie słabszy opór. Nie miał też wątpliwości, że zdoła pomyślnie zakończyć pierwszy etap operacji „Pozór”. Co prawda miło byłoby wiedzieć, jaki jest jej cel, ale Komitet Bezpieczeństwa Publicznego uznał, że lepiej będzie, jeśli Ludowa Marynarka będzie działała przy ściślejszym przestrzeganiu tajemnicy wewnętrznej. Dlatego też o tym, ile musi wiedzieć który admirał, by wykonać zadanie, decydował Urząd Bezpieczeństwa, a nie sztab floty. Sigourney prawdopodobnie znała ten cel, co było żadnym pocieszeniem. Towarzyszka komisarz nie posiadała bowiem wystarczającej wyobraźni, by w ogóle dopuścić konieczność przygotowania alternatywnych planów z tego prostego powodu, że do jej zakutego łba nie dotarło, iż coś może pójść nie tak, jak zaplanowano.

Abbot zasiadł w swoim fotelu, założył nogę na nogę, by sprawiać wrażenie pewniejszego niż był w rzeczywistości, i spojrzał na komandor Hereux.

— Za trzydzieści minut proszę ogłosić alarm bojowy dla wszystkich jednostek, Sarah — polecił.

— Aye, aye, towarzyszu admirale — odparła bez zająknięcia, ale nad lekkim pogardliwym skrzywieniem ust nie zdołała zapanować.


Kontradmirał Eskadry Zielonej Eloise Meiner wyskoczyła spod prysznica, łapiąc w przelocie ręcznik, i rzuciła się do interkomu, z którego dochodził rozpaczliwy jęk sygnału alarmowego. Nim go dopadła, znacząc drogę mokrymi śladami, sygnał interkomu zagłuszyło wycie alarmu bojowego. Wcisnęła klawisz łączności głosowej, co automatycznie wyłączało alarm w jej kabinie, i na ekranie pojawiła się twarz szefa jej sztabu, komandora Montague. Miała pełen napięcia wyraz, toteż Eloise z trudem zmusiła się do spokojnego tonu.

— Tak?

— Właśnie zarejestrowaliśmy ślady wyjścia z nadprzestrzeni, ma’am — odchrząknął i dodał: — Jak dotąd zidentyfikowaliśmy ponad pięćdziesiąt źródeł napędu, z czego czternaście lub piętnaście wygląda na okręty liniowe z osłoną podobnej liczby krążowników liniowych. Reszta to lekkie krążowniki i niszczyciele.

— Namiar?

— Trzydzieści minut świetlnych od nas, ma’am. Namiar 0-5-9 na 0-0-8 w stosunku do słońca systemu. Wygląda na to, że wyszli z nadprzestrzeni łagodnie i zaraz potem przyspieszyli do czterystu g. Z tą prędkością lecą obecnie. Zakładając, że skierują się bezpośrednio ku planecie i zrobią zwrot w odległości stu osiemdziesięciu czterech milionów kilometrów, Candor znajdzie się w ich zasięgu za pięć godzin i trzydzieści dziewięć minut.

— Rozumiem… — Meiner odruchowo przeczesała włosy, skrzywiła się, czując, że ociekają wodą, ale zaraz o tym zapomniała, zajęta analizowaniem sytuacji.

Jej eskadra składała się z dwunastu krążowników liniowych i jednostek eskorty, co Admiralicja uznała za wystarczającą ochronę dla położonego tak daleko na tyłach systemu jak Candor. Niestety, właśnie się okazało, że Ich Lordowskie Moście się pomylili, a co tu robiły tak duże siły Ludowej Marynarki, nie miało w tej chwili najmniejszego znaczenia. Podobnie jak to, skąd wzięli w obecnej sytuacji te siły, jak i to, że nie będą w stanie utrzymać tego systemu.

Teraz ważne było jedynie to, że ona nie zdoła go w żaden sposób obronić.

Miała pięć i pół godziny, nim wróg znajdzie się w zasięgu rakiet, co nie oznaczało, że może sobie pozwolić na marnowanie czasu. Kontradmirał Meiner dała sobie psychicznego kopa i zaczęła działać.

— Adam, zawiadom władze planety — poleciła. — Przekaż aktualną ocenę sił i powiedz prezydentowi Janakowskiemu, że zrobimy co w naszej mocy, ale wysoce wątpliwe jest, abyśmy zdołali powstrzymać atak. A potem każ przygotować się do wykonania planu Omega Jeden.

Był to plan opracowany na wypadek ewakuacji, którego nikt tak naprawdę nie spodziewał się wykorzystać.

Opracowano go, bo wymagały tego przepisy. Montague zacisnął usta i skinął potakująco głową.

— Zaraz potem wyślij kurierów z pełną informacją o ataku do następujących systemów: Casca, Minette, Yeltsin, Clearaway, Zuckerman i Doreas. Dopilnuj proszę, żeby kurier wysłany do Zuckermana wiózł rozkaz o poinformowaniu o wszystkim bazy w Grendelsbane.

— Mamy tylko trzy jednostki kurierskie, ma’am.

— W takim razie wyślij je do Minette, Yeltsina i Zuckermana. Tam muszą dotrzeć jak najszybciej. Do pozostałych systemów wyślij niszczyciele — rozkazała i dodała, widząc jego minę. — I tak nie będą nam potrzebne, bo jedyne co możemy zrobić, to zostawić pikietę na granicy wejścia w nadprzestrzeń i obserwować poczynania przeciwnika. Nie ma sposobu, by pokonać to, co tu leci, a jeśli spróbujemy z nimi walczyć, zginiemy, niczego nie osiągając!

— Wiem, ma’am — przytaknął nieszczęśliwy Montague, mając świadomość, że taka właśnie jest sytuacja.

— I przekaż łączności, by przygotowała zdalną odprawę wszystkich kapitanów. Za dziesięć minut będę na pomoście flagowym i chcę ją natychmiast rozpocząć.

— Aye, aye, ma’am.

Zakończyła połączenie prawie dokładnie w momencie, w którym do kabiny weszła steward Lewis już w skafandrze próżniowym, niosąc jej skafander i hełm. Widząc jej ponurą minę, Meiner zmusiła się do uśmiechu, gdy sięgnęła po skafander.

Nie było to łatwe.


— Grupa 20 powinna właśnie dotrzeć do Candor, towarzyszu komisarzu — oznajmiła niespodziewanie McQueen.

— Tak? — zdziwił się Fontein, spoglądając na wiszący na ścianie chronometr. — A my, towarzyszko admirał?

— Za piętnaście minut wyjdziemy z nadprzestrzeni — odparła McQueen i rozejrzała się po pomoście flagowym. Wszyscy zajęci byli ostatnimi sprawdzeniami, co wywołało pełen mściwej satysfakcji błysk w jej zielonych oczach. Królewska Marynarka była od nich lepsza — było to niemiłe, ale zgodne z prawdą, a okłamywanie samej siebie stanowiło szczyt idiotyzmu. Ale sytuacja zaczynała się powoli zmieniać. Na przewagę techniczną chwilowo przynajmniej nic nie można było poradzić, ale w znacznej mierze dotychczasowe klęski Ludowej Marynarki wynikały z dwóch innych powodów: RMN dysponowała lepiej wyszkolonymi ludźmi, których morale i wiara we własne możliwości stały nieporównanie wyżej.

No i miała za sobą liczącą ponad pięćset standardowych lat tradycję wygrywania każdej wojny. Istniał jeszcze jeden czynnik, choć tego nigdy by nie przyznała w obecności kogoś takiego jak Fontein: znacznie wyższy poziom edukacji w Królestwie był powodem przewagi Royal Manticoran Navy tak w dziedzinie nowych czy zmodernizowanych broni, jak i znacznie lepszego jej wykonania, a więc i parametrów. Ale Ludowa Marynarka uczyła się na błędach i oficerowie podlegli wiceadmirał McQueen mieli właśnie otrzymać lekcję w jedynej szkole, jaka tak naprawdę się liczyła — w szkole praktyki. Jeżeli wywiad się nie pomylił, mieli wystarczającą przewagę, by zniszczyć siły wroga w układzie Minette, obojętne czego by one nie próbowały. A każda stoczona bitwa zwiększała zasób wiedzy o doktrynie i możliwościach Royal Manticoran Navy. Każda zaś wygrana bitwa zwiększała doświadczenie i podnosiła morale.

— Jak silnego oporu się spodziewacie, towarzyszko admirał? — Pytanie Fonteina przerwało jej rozmyślania.

— To zależy od tego, na ile głupi okaże się ich dowódca, towarzyszu komisarzu — odparła, starając się zachować spokój po usłyszeniu niegramatycznej formy „wy”. — dzięki systemowi wczesnego ostrzegania będzie miał nad nami przewagę w początkowym okresie. Jak rozumiem, wywiad sądzi, że Królewska Marynarka używa przekaźników nadających z szybkością większą od światła, ale nie potrafimy ani tego dowieść, ani skopiować, więc to nadal teoria, której nie sposób wykorzystać w praktyce.

Powiedziała to celowo, bowiem nie była to do końca krytyka przełożonych, a wniosek był oczywisty i jeśli Fontein zamelduje o wszystkim, to być może zmusi to kogoś na górze do znalezienia sposobu zlikwidowania tej przewagi technicznej przeciwnika. Oczywistym było, że naukowcy Ludowej Republiki jeszcze długo nie wpadną na to, jak to osiągnąć, a Liga Solarna zastosowała embargo wobec obu stron, ale rasa ludzka od ponad dwóch tysięcy standardowych lat poszukiwała sposobu umożliwiającego taką łączność. Jeśli Republika pozna ten sposób, to któryś z członków Ligi będzie bardziej niż szczęśliwy, mogąc go wykorzystać. Więcej — zrobi wszystko, by tylko go poznać, i embargo nie będzie miało dla niego żadnego znaczenia. A to oznaczało nowoczesny sprzęt — być może nawet nowocześniejszy niż ten, którym dysponowała RMN. Embargo w końcu istniało od dawna, a Republika już nie raz znajdowała ludzi gotowych za odpowiednią cenę je łamać.

— Nie będzie to zresztą miało większego znaczenia — dodała. — Nie planuję żadnych wyrafinowanych manewrów, a przeciwnikowi nic takie manewry nie dadzą, bo brak mu sił, by nam przeszkodzić. Jeśli zdecyduje się walczyć, zniszczymy go, jeśli się wycofa, zajmiemy system bez strat. Niezależnie od tego co wybierze, system Minette i tak będzie nasz.

Odpowiedział jej cichy pomruk obecnych. Miała co prawda własne plany, ale doskonale rozumiała i podzielała zbiorową chęć zemsty. Zbyt często dotąd przegrywali, by nie pragnąć się odegrać, by nie chciały tego wszystkie załogi i wszyscy oficerowie. Niepotrzebny był żaden zasrany „towarzysz komisarz”.


— Skład potwierdzony, sir. Szesnaście superdreadnaughtów, siedem krążowników liniowych i trzydzieści dwie lżejsze jednostki — zameldował oficer operacyjny.

Wiceadmirał Stanton zgrzytnął zębami. Na pomoście flagowym HMS Majestic panowała cisza — wszyscy czekali na jego decyzję. Przeciwnik wyszedł z nadprzestrzeni dokładnie na granicy, co w przypadku gwiazdy typu G3 oznaczało odległość dwudziestu minut, siedmiu sekund świetlnych od niej, i skierował się prosto ku planecie. A on nie mógł w żaden sposób mu w tym przeszkodzić.

— Najnowsze obliczenia, sir — kapitan Truscot, szef sztabu, podał mu elektrokartę.

Stanton skrzywił się, patrząc na wynik — miał nieco mniej niż trzy godziny, zakładając, że przeciwnik utrzyma kurs i przyspieszenie. Co prawda napastnicy przemknęliby wówczas koło planety z prędkością ponad czterdziestu czterech tysięcy sześciuset kilometrów na sekundę, a Everest powinien być ich głównym celem. Ponieważ nie mogli być pewni, czy zdecyduje się walczyć, czy uciekać, najprawdopodobniej po osiągnięciu połowy drogi wykonają zwrot i zaczną wytracać prędkość. Co mu da trochę więcej czasu — i to wszystko.

W tej chwili przeciwnik znajdował się dwieście pięćdziesiąt milionów kilometrów od planety, a więc nie mógł jeszcze dostrzec jego okrętów, co zmieni się, gdy tylko włączą napędy. Jeżeli nie zdecyduje się na małą emisję energii, którą zdoła ukryć system stealth, będą mogli śledzić jego ruchy w czasie rzeczywistym, gdyż sensory grawitacyjne dają natychmiastowy odczyt, (on także jest w tej chwili w stanie śledzić ich posunięcia dzięki systemowi sond wczesnego ostrzegania). Co prawda zanim napastnicy nie zbliżą się i to znacznie, nie będą w stanie zidentyfikować jego okrętów, ale będą wiedzieli, gdzie się one znajdują.

Stanton wziął głęboki oddech — sytuacja nie wyglądała dobrze. Miał do dyspozycji rakiety o co najmniej trzydzieści procent skuteczniejsze niż przeciwnik, podobnie jak obronę antyrakietową i środki walki radioelektronicznej, ale miał także tylko cztery dreadnaughty, podczas gdy przeciwnik dysponował szesnastoma superdreadnaughtami, reszty nie wspominając. W takich warunkach nawet pojedynek rakietowy byłby samobójstwem, a gdyby próbował bronić Everesta, przyciśnięto by go do planety i wykończono z dział energetycznych. Gdyby miał szczęście, cała walka trwałaby ze dwadzieścia minut. Owszem, na pewno zadałby napastnikom spore straty, ale także utraciłby wszystkie okręty i to tylko po to, by dać mieszkańcom planety dodatkowe pół godziny wolności. Taki wynik byłby znacznie bardziej niekorzystny dla Sojuszu niż dla Ludowej Republiki…

— Nie zdołamy ich powstrzymać — powiedział cicho. Truscot skinął głową, przyznając mu rację. Miał w oczach żal, ale nie było sensu udawać, że są w stanie dokonać niemożliwego.

— Helen, połącz mnie proszę z premierem Jonesem — polecił Stanton oficerowi łącznościowemu i dodał pod adresem komandora Rayana i Truscota: — Pete, razem z Georgem opracujcie plan jak najkrótszego starcia w sytuacji, gdy będziemy ich mijać w odległości pięciu milionów kilometrów. Nie zdołamy ich zatrzymać, ale chcę zadać im takie straty, jak tylko okaże się to w tych warunkach możliwe. Jeśli zdecydują się na walkę manewrową, da to Jonesowi i statkom ewakuacyjnym trochę więcej czasu, jeśli nie chcą przelecieć obok nich z maksymalną możliwą prędkością. Podejrzewam, że znacznie zwolnią, by przedłużyć czas starcia, ale to im niewiele da. A ja chcę przez ten czas opróżnić magazyny, więc przekażcie załogom wyrzutni, że zależy mi na jak największej szybkostrzelności.

— Panie admirale, jeśli tak postąpimy, to… — zaczął Truscot.

— Wiem, potem nie będziemy w stanie nic zrobić, bo nie będziemy mieli czym do nich strzelać — przerwał mu Stanton. — George, nie możemy sobie pozwolić na dłuższą walkę, bo jej nie przeżyjemy. W ten sposób możemy im zaszkodzić najbardziej, jak jesteśmy w stanie; przeładujemy ich obronę antyrakietową i uzyskamy przynajmniej kilka dobrych trafień.

Truscot zastanawiał się przez chwilę, po czym skinął głową.

— Tak jest, sir — przyznał. — Jaką przyjmujemy kolejność celów?

— Normalną: okręty liniowe są najważniejsze. Co prawda moglibyśmy zniszczyć więcej krążowników liniowych, ale poważne uszkodzenie paru superdreadnaughtów znacznie bardziej ułatwi odbicie systemu, gdy się do tego zabierzemy.

— Rozumiem, sir. — Truscot jakby poweselał.

— Mam połączenie z premierem, sir — zameldowała oficer łącznościowy.

— Moment, Helen. — Stanton nie spuszczał wzroku z Truscota. — Kiedy będziecie kończyć ogólne obliczenia, pozostaw to Pete, a sam dopilnuj, żebyśmy wysadzili wszystkie znajdujące się w układzie sondy wczesnego ostrzegania. Przekaż operatorom, że chcę, żeby potwierdzili, że wszystkie ładunki wybuchły, nim się ewakuują, i wyślij Oracle i Seeress, żeby ich zabrały. Zaraz potem mają gnać z maksymalną prędkością do granicy wyjścia w nadprzestrzeń, i nie czekając na nas, wynosić się stąd. Żaden z techników czy operatorów nie może dostać się do niewoli, jasne? Przekaż to obu kapitanom.

— Aye, aye, sir! — potwierdził ponuro Truscot.

Wysadzenie systemu ostrzegania pozbawiało ich taktycznej przewagi, ale ponieważ nie zamierzali angażować się w dłuższą walkę, nie miało to aż tak wielkiego znaczenia. A istnienie i przede wszystkim zasada działania nadajników grawitacyjnych stanowiły jedną z najpilniej strzeżonych tajemnic Royal Manticoran Navy. Żaden nie miał prawa dostać się w ręce wroga, co w przypadku takiego okrętu jak Majestic oznaczało poważne zniszczenia wewnętrzne obejmujące całą sekcję łączności wraz z przyległościami, w przypadku stacji kontrolnej zaś zniszczenie całkowite. No i naturalnie zniszczenie wszystkich sond. Co ważniejsze — żaden z obsługujących ją ludzi nie mógł żywy wpaść w ręce wroga, bo znali szczegóły konstrukcyjne i specyfikacje sprzętu, który obsługiwali…

— W porządku. — Stanton odetchnął głęboko i odruchowo wyprostował się. — Teraz mogę porozmawiać z premierem, Helen.



ROZDZIAŁ XVI

— Co on zrobił?!

— Osadził brata Joueta w areszcie domowym i kazał Marchantowi wygłaszać kazania i prowadzić msze w katedrze, Wasza Miłość — powtórzył Prestwick.

— W areszcie do… — Benjamin Mayhew ugryzł się w język, żeby nie wybuchnąć.

Przez moment w sali panowała absolutna cisza, nim Protektor nie przetrawił bezczelności, o której właśnie usłyszał. Kiedy się odezwał, głos miał niebezpiecznie spokojny, a zmrużone oczy dziwnie przypominały strzelnice.

— Jak sądzę, użył do tego swoich gwardzistów?

— Tak, Wasza Miłość — odparł z równie wymuszonym spokojem kanclerz doskonale pamiętający, że dynastia Mayhew rządziła Graysonem ponad tysiąc standardowych lat i że nie wszystkie one upłynęły w błogim spokoju.

— Aha. — Głos Benjamina miał twardość diamentu. — a uzasadnił jakoś ten postępek?

— Zawsze twierdził, że to Synod popełnił błąd, teraz dołożył do tego oświadczenie, że Wasza Miłość nie ma legalnej podstawy, by wymusić wprowadzenie w życie decyzji Synodu.

— Doprawdy? — spytał podejrzanie uprzejmie Protektor.

Prestwick westchnął ciężko.

— Sprowadza się to do tego, że Burdette twierdzi, iż nielegalnie przejął pan osobiste rządy. Wiem, że Sąd Najwyższy nie zgadza się z tym, ale problem polega na tym, że choć patroni nigdy nie sprzeciwili się temu oświadczeniu, nigdy także go nie poparli. Jeżeli Burdette i jego poplecznicy zdołają wykorzystać oburzenie na tle religijnym, mogą spróbować twierdzić, że wszystkie działania podjęte przez pana od chwili przejęcia władzy są niezgodne z prawem.

W oczach Mayhewa błysnęła wściekłość, ale ponieważ widać było, iż Prestwick już jest nieszczęśliwy, musząc przedstawić stanowisko patrona Burdette, nie było sensu wyładowywać się na nim. Poza tym już samo postępowanie tamtego stawiało kanclerza w nie najmilszej sytuacji.

— Siadaj, Henry — zaproponował spokojnie i nawet zdołał się uśmiechnąć, gdy Prestwick opadł na stojące przed biurkiem krzesło.

Kanclerz był dobrym pomocnikiem, ale znajdował się w sytuacji nie do pozazdroszczenia, bowiem patronem domeny Prestwick został jako spadkobierca bezdzietnego wuja ledwie dwa lata wcześniej. Ten nieoczekiwany spadek spowodował, iż będąc kanclerzem, został także członkiem Konklawe, co w nowej sytuacji politycznej Graysona często powodowało sprzeczność interesów. Z jednej bowiem strony był patronem, z drugiej premierem, którego zadaniem było reprezentowanie woli Protektora, a nie interesów patronów. Zwracał też trochę zbyt dużą uwagę na detale i protokół, ale był godny zaufania, nie zmieniał zdania i co najważniejsze — miał zasady. Wielu na jego miejscu zrezygnowałoby z pozostania kanclerzem w służbie człowieka, który odsunął Radę od rządów, a kanclerz był przecież szefem rady, a więc i szefem rządu tym bardziej, że pozostawanie na tym stanowisku od czasu zostania patronem znacznie skomplikowało mu życie. Prestwick tak nie postąpił, uważając, że lepiej przysłuży się Graysonowi pozostając, i przez ostatnie cztery lata okazał się rzeczywiście niezastąpiony. Przynajmniej w opinii Protektora.

— Powiedz mi, Henry, co sądzisz o tym argumencie? — spytał Benjamin już normalniejszym tonem.

— Myślę, że ma niepewne podstawy prawne, Wasza Miłość.

— Jak niepewne?

— Bardzo niepewne. Moi poprzednicy i ja, chcąc ustanowić stałą władzę rządu na tej planecie, popełniliśmy poważny błąd, o czym przypomniał niedawno Sąd Najwyższy: nie zmieniliśmy konstytucji. — Prestwick uśmiechnął się na poły smętnie, na poły radośnie, po czym spoważniał i dodał: — Problem sprowadza się do tego, że przez ponad sto lat Protektor był symbolicznym gwarantem stabilności, natomiast rzeczywistym sprawowaniem władzy zajmowała się Rada, a w konstytucji cały czas zapisane było, iż jest on szefem rządu, nie tylko głową państwa. Skorzystał pan z tego, przejmując władzę i przerywając precedens, ale postępując zgodnie z konstytucjonalnym zapisem. A każdy patron i każdy oficer przysięgali i przysięgają bronić konstytucji. Po prostu nie przewidzieliśmy takiego posunięcia.

— Uważasz, że postąpiłem słusznie? — Benjamin Mayhew nigdy dotąd nie zapytał o to otwarcie.

Kanclerz zamyślił się i przez długą chwilę nic nie mąciło ciszy.

— Tak, Wasza Miłość — powiedział cicho.

— Dlaczego? — spytał równie cicho Mayhew.

— Bo miał pan rację: potrzebowaliśmy i nadal potrzebujemy silniejszej władzy wykonawczej. — Prestwick spojrzał w okno i umilkł na moment. Potem kontynuował: — od samego początku uważałem, że potrzebujemy tego traktatu z Królestwem Manticore. Sądziłem tak nawet zanim przejął pan władzę. Z prostych powodów: potrzebna nam była przewaga przemysłowa i ekonomiczna — nie wspominając o militarnej — nad Masadą, by wreszcie zakończyć tę wojnę. Natomiast w przeciwieństwie do pana nie zdawałem sobie sprawy, jak dalece interesy patronów zdominowały decyzje Rady. Powinienem był być tego świadom, bo stanowiłem część tego systemu, ale za bardzo byłem zajęty codziennymi problemami, by ogarnąć szerszy obraz. I dlatego też nie zdawałem sobie sprawy, że jesteśmy na prostej drodze, by powrócić do rządów Pięciu Kluczy.

Benjamin odetchnął z ulgą, a Prestwick posłał mu słaby uśmiech. Prawda, z której obaj zdawali sobie sprawę, wyglądała brutalnie: patroni powoli, lecz nieustannie cofali się do czasów, gdy każdy z nich był autokratycznym władcą. Okres taki trwał sto pięćdziesiąt lat, a proces powrotu nie był gwałtowny, ale jak dotąd niepowstrzymany — patroni niczym feudalni lordowie chcieli być tak jak kiedyś całkowicie niezależni od centralnej władzy.

Jeśli znało się dobrze historię Graysona, było to zrozumiałe, bowiem walka o władzę między Protektorem a patronami trwała prawie od zawsze. Klucze, jak ich potocznie nazywano, mieli po swej stronie ważkie argumenty, zaczynając od tego, iż od pierwszych dni kolonii to właśnie oni kierowali w praktyce walką o przetrwanie. Ktoś musiał podejmować decyzje — zazwyczaj ciężkie, czasami wręcz nieludzkie — decydując, kogo trzeba poświęcić, by reszta przeżyła. I tym kimś zawsze był patron. Nawet w tej chwili dekret patrona był prawem na terenie domeny tak długo, jak długo nie był sprzeczny z konstytucją. Był jednakże taki okres w historii planety, kiedy nie powstała jeszcze konstytucja. Nazywano go Czasami Pięciu Kluczy, kiedy to patroni rządzili niczym królowie. Najsilniejszą pozycję posiadali władcy pięciu pierwszych założonych na planecie domen: Mayhew, Burdette, Mackenzie, Yanakov i Bancroft. Wtedy musieli liczyć się jedynie z Kościołem, a Protektor był pierwszym wśród równych — nie miał nawet armii pod swymi rozkazami. Jeśli Protektorem był Mayhew, to mógł wykorzystać Gwardię Mayhew, ale to były wszystkie wojska, na jakie mógł liczyć, co nigdy nie wystarczyło, by zdecydować się na konflikt z patronami. A oni już starannie pilnowali, by żaden z ich grona zbytnio nie urósł w siłę.

Zwyczaj nakazywał, by Protektorem był Mayhew, jako że to Oliver Mayhew prawie samodzielnie uratował pierwotną kolonię od zniszczenia. Jednakże przez cztery stulecia Protektora wybierano spośród wszystkich dorosłych mężczyzn tego rodu na Konklawe. A patroni dopilnowywali, by wybierano największego niedojdę czy słabeusza, ponieważ nie życzyli sobie Protektora mogącego czy chcącego walczyć z ich wszechwładzą. Kiedy przypadkiem okazało się, że się pomylili, sięgano po mniej parlamentarne, za to skuteczniejsze środki zaradcze — Benjamin II, Oliver IV i Bernard II zginęli z rąk płatnych morderców, a Cyrus Słaby został więźniem sojuszu patronów. Każdy Protektor miał świadomość, że rządzi tak długo, jak pozwalają na to patroni, i dopiero wojna domowa zmieniła tę chorą sytuację.

Patroni zostali wyeliminowani praktycznie za jednym zamachem w pierwszej godzinie walki. Z pięćdziesięciu sześciu ówczesnych patronów na specjalnym posiedzeniu Konklawe zwołanym przez Protektora Johna II na prośbę patrona Bancrofta zebrało się ich pięćdziesięciu trzech wraz z następcami. Pewnym zaskoczeniem była więc nieobecność jego i dwóch innych, ale Bancroft przysłał wiadomość, że się spóźnią, toteż nikt się nie niepokoił. Wszyscy wiedzieli, że jest on najbardziej zatwardziałym fanatykiem w ich gronie, ale nikt nie przypuszczał, że jest także bojownikiem świętej wiary, czyli masowym mordercą. Ta niewiedza kosztowała ich życie, bowiem z sali Konklawe nie wyszedł żaden z nich. Na Graysonie pozostało jedynie trzech patronów i równocześnie przywódców religijnego buntu: Bancroft, Oswald i Simonds. Wydawało się, że łatwo zwyciężą, ponieważ nie pozostał nikt, kto mógłby zjednoczyć i poprowadzić przeciwko nim gwardie zabitych patronów. Pomylili się — pozostał bowiem przy życiu Benjamin, syn ówczesnego Protektora.

Ochrona Mayhew była tak samo zaskoczona atakiem jak inne, ale w jakiś sposób, dotąd zresztą nie wiadomo w jaki, część jej członków zdołała przedrzeć się przez napastników i umożliwić ucieczkę synowi Protektora. Nie przeżył żaden, ale dokonali tego — Protektor John II zginął, wiedząc, że jego syn jako jedyny przeżył masakrę.

Benjamin IV był rzeczywiście jedynym, który przeżył i uciekł, tylko że z początku nie bardzo miał się dokąd udać, ponieważ domena Mayhew była pierwszą, którą zajęły wojska Wiernych. Miał ledwie siedemnaście lat i nikogo, komu mógłby zaufać, a przeszedł do historii jako Benjamin Wielki. Z początku sprzyjało mu to, że przeciwnicy nie wiedzieli, iż przeżył, potem zaś to, że go zlekceważyli. Uciekł do domeny Mackenzie i zdołał zebrać resztki gwardii innych patronów. Wierni do tego czasu przejęli kontrolę nad dwiema trzecimi planety, ale on stworzył armię, pierwszą w dziejach Graysona. Była to jego armia, gotowa iść za nim do piekła. W ciągu czternastu lat walk odbił przy jej pomocy planetę, płacąc za to krwawą cenę. W końcu resztki fanatyków zesłano na Masadę, co było niebywałym osiągnięciem.

Horror wojny zrodził konstytucję, w której doceniono dług, jaki wszyscy mieli u jednego człowieka. Skonfiskowane domeny Bancroft, Oswald i Simonds połączono w jedną należną Protektorowi (nie patronowi Mayhew). Tytuł stał się dziedziczny, ograniczono liczebność gwardii patronów i pozbawiono ją ciężkiego sprzętu oraz utworzono planetarne siły zbrojne podporządkowane wyłącznie Protektorowi.

Benjamin IV przysiągł na grób swego ojca, że nie zostanie oficjalnie Protektorem, zanim nie pokona fanatyków, i dotrzymał słowa, jak zresztą każdego, które dał. Kiedy został ogłoszony Protektorem, po raz pierwszy zamiast sformułowania „za zgodą Konklawe” padło sformułowano „z woli Bożej”. W tym też dniu Benjamin przekazał klucz swemu najstarszemu synowi, czyniąc go patronem Mayhew. Dla siebie zaś jako Protektora wybrał inny symbol, by nie używać takiego, który kojarzony był z patronami. Był nim nagi miecz i nikt nie miał żadnych wątpliwości, co on oznacza ani dlaczego Benjamin IV wybrał właśnie takie godło.

Było to jednakże sześćset standardowych lat temu, a patroni zostali jedynie upokorzeni, nie zaś złamani. No i nie wszyscy następni Protektorzy byli pokroju Benjamina Wielkiego. Do czasu urodzin Benjamina IX patroni z pomocą Rady w praktyce odzyskali kontrolę nad Graysonem.

W czasie studiów na uniwersytecie harwardzkim Benjamin zapoznał się między innymi z historią Rzeczypospolitej Polskiej, której koniec nastąpił, gdy idea wolności szlacheckiej została wypaczona do tego stopnia, że aby przegłosować cokolwiek w parlamencie, wymagana była jednomyślność. W praktyce, jak należało się spodziewać, nie można było podjąć żadnej decyzji. Na Graysonie sytuacja nie wyglądała jeszcze aż tak źle, ale o zmianach na lepsze nie było co marzyć choćby z tego powodu, że członkowie Rady musieli uzyskać aprobatę Konklawe. To stare prawo zachowano w konstytucji, nie zdając sobie sprawy z niebezpieczeństwa, jakie ono niesie. W efekcie patroni uzyskali pełną kontrolę nad Radą, a najpotężniejsi z nich, jak Burdette, Mackenzie czy Garth, podzielili między siebie wpływy i grali jej członkami, kierując się własnym interesem. Każdy wraz z grupą pomagierów i popleczników kontrolował „swoje” ministerstwa, decydował, kto może zostać członkiem Rady w jego imieniu i obsadzał kierownicze stanowiska w ministerstwach. A wybrani już sami pilnowali, by podwładni robili to, co im każą, tak by patron był zadowolony. Sytuacja ta rozwijała się powoli, ale stale, aż doszło do tego, że Protektor tak naprawdę rządził jedynie we własnym domu. Jak w Czasach Pięciu Kluczy patroni decydowali o polityce wewnętrznej, a jej zasady były proste: zapewnić sobie jak największą władzę i autonomię. Polityki zagranicznej, jeśli nie liczyć zrozumiałej wrogości do Masady, nie było, bo nikt nie był zainteresowany w jakichkolwiek bliższych kontaktach z resztą galaktyki. Sytuacja ta uległa zmianie, gdy zbliżający się konflikt między Gwiezdnym Królestwem Manticore a Ludową Republiką Haven spowodował, że ich system planetarny nabrał istotnego znaczenia strategicznego.

Patroni zapomnieli tylko o jednym — o zmianie konstytucji. I nie zdawali sobie sprawy, jak szanowane jest nadal przez mieszkańców planety nazwisko Mayhew. Kiedy Radę sparaliżował strach wynikający z niespodziewanego sukcesu militarnego fanatyków z Masady, wspieranych skrycie przez Republikę, Benjamin Mayhew skorzystał z okazji i zaczął działać, ponownie udowadniając, że Mayhew jest Protektorem nie dlatego, że odziedziczył tytuł, ale dlatego, że na niego zasługuje.

Miecz odzyskał moc i Klucze nic na to nie mogły poradzić — przynajmniej legalnie. W dawnych czasach prawo kanoniczne i cywilne były takie same, a Synod pełnił funkcję Sądu Najwyższego. Wojna domowa nauczyła jednak Kościół w bolesny, acz skuteczny, sposób, jakie są skutki mieszania religii ze sprawami świeckimi, głównie z polityką. I Kościół wyciągnął stosowne wnioski. Język prawniczy nadal był pełen zgoła proroczych zwrotów, ale sędziowie od sześciu stuleci nie mieli prawa być urzędnikami kościelnymi i zajmować w hierarchii kościelnej żadnych stanowisk. W rezultacie do prawa przedostało się zadziwiająco wiele świeckich elementów, mimo że prawnicy musieli kończyć kościelne szkoły. Kościół utrzymał także przywilej zatwierdzania sędziów mianowanych do Sądu Najwyższego. Sąd Najwyższy zaś miał między innymi prawo ostatecznego rozstrzygania w kwestiach zgodności spornych problemów z konstytucją.

To prawo okazało się krytycznym czynnikiem w wydarzeniach sprzed czterech lat. Wielebny Hanks był bowiem od ponad trzydziestu lat wiodącą postacią w Synodzie — wpierw jako Drugi Starszy, potem jako wielebny i Najstarszy. I przez cały ten czas niepokoiła go rosnąca arogancja patronów. Miał niewielkie możliwości, by to zmienić, ale robił, co mógł, a sędziowie Sądu Najwyższego wybrani w tym czasie byli co do jednego zatwardziałymi konstytucjonalistami. Patronów to nie martwiło, być może nawet nie zdawali sobie z tego sprawy… aż do dnia przejęcia władzy przez Mayhewa, kiedy to Sąd Najwyższy zdecydował, że prawem na Graysonie jest spisana konstytucja, a nie precedens, który naruszał ją przez sto lat.

To skutecznie stłumiło jakiekolwiek próby legalnego oporu, a żaden patron nie odważył się na nielegalny, jako że Protektor cieszył się pełnym poparciem tak floty, jak armii, a te były potężniejsze niż kiedykolwiek, nawet w czasach Benjamina Wielkiego. Poza tym cieszył się też poparciem zwykłych patronów i Konklawe, które po prawie wieku sprawowania władzy odkryło, że jest równoprawnym ciałem ustawodawczym. No i miał poparcie wielebnego Hanksa i Kościoła Ludzkości Uwolnionej. We własnej domenie patron nadal sprawował władzę, ale centralna należała do Benjamina Mayhewa, który nie miał najmniejszej ochoty jej oddawać, nim nie przeciągnie Graysona z przeszłości do współczesności.

Co niestety dotarło w końcu do patrona Burdette. A jego próba prawnego zakwestionowania pozycji Protektora była w związku z tym groźniejsza niż z pozoru wyglądała. Skład Sądu Najwyższego został bowiem zaakceptowany przez Synod, a nie Konwokację Generalną, a Burdette podważał słuszność decyzji właśnie Synodu. Jeśli zdoła przekonać wystarczająco wielu, że Synod pomylił się w sprawie Marchanta, to per analogia decyzja Sądu Najwyższego w kwestii przejęcia władzy także zacznie wyglądać podejrzanie. A gdyby udało mu się ją zakwestionować skutecznie…

Wcale nie czuł się tak pewnie, jak przedstawił to Honor, i cały czas zdawał sobie sprawę z ryzyka. Większość obywateli Graysona była skłonna go słuchać, ale jeśli się potknie albo jeśli napotka na swej drodze zdecydowany opór opozycji obawiającej się zmian, sytuacja może się zmienić. Jego władza zależała od tego, co zdecydują ci, którymi rządził. Mógłby to zmienić za pomocą przewrotu wojskowego, który z pewnością by się powiódł, ale to akurat było ostatnią rzeczą, na którą miał ochotę.

I dlatego nawet tak ograniczony fanatyk jak Burdette stanowił zagrożenie. Reprezentował co prawda mniejszość obawiających się zmian, ale używając argumentów religijnych, mógł dotrzeć do znacznie liczniejszego grona. Przekonanie, że każdy powinien przejść własny test, kierując się własnym zrozumieniem woli bożej niezależnie od kosztów czy przeciwności, dawało mu niebezpiecznie duże zrozumienie, a użycie nowego argumentu stawiało całą sprawę w zupełnie nowym, niekorzystnym świetle. A dodatkową groźbę stanowiło przerwanie milczenia przez Muellera i innych. Czy działali pod wpływem przekonań religijnych, czy chęci odzyskania utraconej władzy, było mniej ważne. Zorganizowana opozycja wśród patronów, zwłaszcza mająca choćby pozory legalności, byłaby naprawdę trudnym i groźnym przeciwnikiem.

Benjamin nie był w tej walce ani bezbronny, ani osamotniony. Miał też spore osiągnięcia, które trudno było ignorować. Ostatecznie zakończył ciągnącą się przez ponad dwa stulecia wojnę, likwidując zagrożenie ze strony fanatyków z Masady. A wojna ta była może i lokalna, ale niezwykle krwawa i zażarta, a dla mieszkańców Graysona znacznie ważniejsza niż konflikt z Ludową Republiką Haven. Pomimo społecznych napięć spowodowanych reformami i wojną z Republiką gospodarka Graysona była silniejsza niż kiedykolwiek i z tygodnia na tydzień wzrastała w siłę. Mniej spektakularne było wprowadzenie do powszechnego użytku nowoczesnych leków i opieki zdrowotnej, dzięki którym młodsi, jego dzieci, a być może i brat, będą żyli po dwieście lub nawet trzysta lat. On sam, mając mniej niż czterdzieści lat, okazał się zbyt stary, by prolong zadziałał i pogodził się już, że nie zobaczy efektów własnych reform. Ale brat i córki zobaczą, a to było coś, co jeszcze parę lat temu nie mieściło się nikomu w głowie.

To, jak i inne, drobniejsze sukcesy były bezpośrednim wynikiem prowadzonej przez niego polityki i obywatele Graysona zdawali sobie z tego sprawę, podobnie jak i z tego, że wypadło im żyć w czasie zmian, niepewności, a nawet zagrożeń. Dlatego szukali poczucia bezpieczeństwa w Kościele i w osobie Protektora Mayhewa. Jeśli Burdette o tym zapomniał, to konsekwencje własnych postępków okażą się dlań pożałowania godne.

Natomiast chwilowo…

— No dobrze, Henry. Jak sądzę, Burdette twierdzi, że ponieważ jestem uzurpatorem, on ma prawo działać w swej domenie niezgodnie z decyzją Synodu? — spytał spokojnie Benjamin.

— Tak, Wasza Miłość.

— I na tej podstawie nakazał gwardii aresztować brata Joueta?

Prestwick potwierdził ruchem głowy.

— I nie sądzę, żeby choć zająknął się na ten temat, że poleciłem usunąć Marchanta dopiero po oficjalnej prośbie Synodu?

— Więcej niż się zająknął. Jak wspomniałem, powtórzył swoje twierdzenie, że Synod podjął błędną decyzję, ale tym razem posunął się dalej — wyjaśnił Prestwick. — głosi, że „obecny Synod wspiera heretyckie zmiany zatruwające naszą Wiarę i społeczeństwo, dlatego też nie ma prawa do wyrokowania w jakiejkolwiek kwestii dotyczącej prawego syna Kościoła, który obnażył zagraniczną perwersję profanującą dane od Boga stanowisko patrona”. Przepraszam za składnię i logikę, Wasza Miłość, ale to był cytat.

— Rozumiem… — mruknął Mayhew, myśląc intensywnie.

Mocniejsza retoryka potwierdzała jego podejrzenia co do zamiarów przeciwnika, ale szybkość ataku patrona Burdette stanowiła osobne zagrożenie dla jego strategii.

— Sądzę — odezwał się po chwili — że doszedł do wniosku, iż skoro Hanks mnie popiera, to należy za jednym zamachem pozbyć się nas obu. Tylko że nawet ci patroni, którzy chcieliby widzieć mój upadek, cofną się przed wypowiedzeniem wojny Synodowi, a to oznacza, że Burdette sam podzielił, by nie rzec skłócił swoich potencjalnych zwolenników.

— Zgadza się, ale to samo może dotyczyć i pańskich zwolenników, Wasza Miłość. Jak pan sam udowodnił cztery lata temu, lojalność względem rodu Mayhew jest najsilniejsza wśród najbardziej konserwatywnych. A to oznacza, że wielu z tych, którzy wsparliby pana, może wahać się wesprzeć zainicjowane przez pana reformy.

— Hmm… — burknął średnio uszczęśliwiony tym wywodem Protektor.

Musiał przyznać, że jak na kogoś, kto był zbyt zajęty szczegółami, Prestwick w ciągu ostatnich lat wyrobił sobie godną podziwu zdolność ogarniania szerszego obrazu.

— Nadal uważam, że bardziej zaszkodził sobie niż nam — ocenił po chwili ciszy Benjamin. — Żeby zagrać religią na swoją korzyść, musi przekonać ludzi, że Synod „zdradził” Wiarę. Nie zdoła tego zrobić szybko, podobnie jak nie zdoła na poczekaniu stworzyć zjednoczonej opozycji przeciwko wielebnemu Hanksowi. A dopóki tego nie dokona, on i jego poplecznicy muszą uważać, by nie ujawnić zbyt szybko wspólnego stanowiska. Bo gdy się ujawnią, dadzą mi cel, który mogę zniszczyć, mając za sobą Kościół. I to tak szybko, że nim się zorientują, wszystko już się skończy.

— Jak dotąd byli nader ostrożni, Wasza Miłość. I niepokoi mnie sposób, w jaki wykorzystują publicznie patrona Burdette. To fanatyk przypominający tamtych sprzed wieków, ale o naprawdę imponującej i nieposzlakowanej opinii. Jest tak czysty i religijny, że jeśli go pan ruszy, może się okazać, że to pan wywołał burzę religijną, a do czego nas to może doprowadzić, tylko Bóg jeden wie!

— Fakt. Zrobił coś jeszcze poza ustawieniem Marchanta na ambonie?

— Jak dotąd nie. Co prawda nadużył władzy, każąc aresztować duchownego, ale będzie się bronił, że zrobił to dopiero, gdy tamten odmówił opuszczenia katedry, a w dodatku moje źródła są zgodne co do tego, że gwardziści traktowali brata Joueta z najwyższym szacunkiem. Burdette jak na razie zrobił z tego konfrontację opartą wyłącznie na podstawie swojego prywatnego rozumienia woli bożej i pomimo oskarżenia pana o nielegalne przejęcie władzy nie tknął nawet słowem żadnego świeckiego przedstawiciela Protektora w domenie Burdette.

— Cholera!

Benjamin musiał przyznać, że była to znacznie lepsza taktyka niż się po nim spodziewał. Prawdę mówiąc, była tak dobra, że rodziła odruchowe pytanie, kto to wszystko zorganizował i kto kieruje patronem Burdette, Kto by to zresztą nie był, doprowadził do sytuacji, w której był zmuszony do podjęcia jakichś działań, na co nie miał ochoty. Jako strażnik Wiary mógł i powinien anulować ostatnią decyzję patrona, ale ryzykował w ten sposób eskalację problemu, zwłaszcza jeśli Burdette gotów był stawić czynny opór. A coś mu mówiło, że był gotów. Konflikt Protektora z jednym patronem to tak jaskrawa nierównowaga sił, że Burdette automatycznie stawał się bohaterem, a w połączeniu z tym, że sprzeciwiał się tłumieniu własnych przekonań, prawie że męczennikiem. Ci, którzy go dotąd w tajemnicy popierali, mogliby w takiej sytuacji wystąpić jawnie, oficjalnie używając argumentu, że bronią odwiecznego prawa patrona do rządzenia we własnej domenie. Z drugiej strony, jeżeli nie zareaguje w żaden sposób, przeciwnicy wygrają pierwsze starcie, co tylko zwiększy ich szansę w następnym.

— Dobrze, Henry. Przyznaję, że musimy działać ostrożnie. Skoro Burdette ograniczył się jak na razie do czysto religijnej konfrontacji, my zrobimy to samo. A w takim wypadku naszą najlepszą bronią są wielebny i Synod.

— Zgadzam się, Wasza Miłość.

— W takim razie poproś wielebnego, by zjawił się jak najprędzej. A potem przygotuj oświadczenie oskarżające patrona Burdette o napaść na Kościół. Chcę czegoś jednoznacznie potępiającego, ale nie będącego otwartym atakiem. Coś, co podkreśli naszą tolerancję i będzie pełne żalu nad jego zaślepieniem. Nie chcę mu rzucać żadnej rękawicy, którą mógłby podnieść. Nasze stanowisko ma być takie: postąpił źle, ale Wiara jest zbyt istotną kwestią, by stać się pretekstem do świeckiej konfrontacji. Jeśli wielebny się zgodzi, możemy zwołać Konwokację Generalną, by potępiła jego poczynania. Sformułuj to tak, by wyglądało na to, że Burdette jest przeciwko całemu Kościołowi, a nie tylko Synodowi.

— To ryzykowne, Wasza Miłość — zaniepokoił się kanclerz. — Członkowie Synodu nauczyli się dawno temu jednomyślności. Wątpię, by Konwokacja okazała podobny rozsądek, a jeśli spora część poprze Marchanta, to jedynie wzmocni to pozycję Burdette’a.

— Najlepiej oceni to wielebny Hanks — odparł Benjamin — chwilowo sądzę, że ogólne oburzenie tym, jak chamsko Marchant, a teraz i Burdette zaatakowali lady Harrington, będzie działało na naszą korzyść. Burdette spowodował, że stała się ogniskową wszystkich zarzutów, ale nadal jest niezwykle popularna. W tych warunkach musimy wykorzystać część tej popularności.

— Wykorzystać?

— Jest bohaterką, która uratowała nas wszystkich. Sposób, w jaki rozwija się jej domena, a zwłaszcza wpływ, jaki Sky Domes wywierają na całą planetę, to najlepsze dowody korzyści płynących z Sojuszu, a więc i reform. Marchant i Burdette popełnili poważny błąd, atakując ją osobiście. Nie tylko publicznie zaatakowali patrona, a to należy wykorzystać, mając na względzie ich sojuszników wśród Kluczy, ale przede wszystkim obrazili kobietę. I to właśnie postawi największych konserwatystów przed poważnym dylematem, niezależnie od tego, jak bardzo nienawidzą zmian. — Protektor uśmiechnął się zimno. — Jeśli Burdette uważa, że atakując ją, zjednoczy podobnie myślących, to należy udowodnić mu, że ten kij ma dwa końce i wsadzić mu ten drugi głęboko w dupę!


Samuel M. Harding był nowym pracownikiem, w czym nie było niczego oryginalnego — w ciągu ostatnich trzech miesięcy wpłynęła taka ilość zamówień z innych domen, że Grayson Sky Domes Ltd. musiało czterokrotnie zwiększyć zatrudnienie. Korporacja zmuszona została do przeprowadzenia rekrutacji na olbrzymią skalę i do wyszkolenia wszystkich nowo przyjętych w obsłudze sprzętu pochodzącego z Królestwa Manticore. Zrozumiałym więc było, że pracownicy prawie nie mieli czasu, by poznać się między sobą, podobnie zresztą jak kadra nie miała kiedy poznać dokładniej nowych pracowników. Na szczęście zajęcie Hardinga nie było specjalnie skomplikowane, zwłaszcza że opracowany w Gwiezdnym Królestwie świder był pomyślany tak, by być przyjaznym dla użytkownika. Oprogramowanie umożliwiało szybkie i łatwe sterowanie, a sprzężone z nim nierozerwalnie zabezpieczenia czyniły urządzenie prawie zupełnie odpornym na głupotę użytkownika. A do tego Harding był pojętnym uczniem — w mniej niż trzy tygodnie poznał nowe stanowisko pracy i zdał egzamin bhp pozwalający mu na obsługę świdra bez bezpośredniego nadzoru. Akurat na czas, by zostać przydzielonym do zespołu rozpoczynającego najnowszą budowę.

Teraz siedział w wygodnym fotelu operatora, nadzorując pracę maszyny wartej ćwierć miliona austinów. Na ekranie monitora obserwował, jak obrotowe głowice świdra numer 4 tną skaliste podłoże, jakby to był żółty ser. Hałas był ogłuszający, co pamiętał ze szkolenia, kiedy stał przy miejscu samego wiercenia, ale nie słyszał go w trakcie pracy, czemu trudno się było dziwić, jako że znajdował się o trzy kilometry od odwiertu. Nadal przyglądał się szybkości pracy z podziwem — szyb o ponadmetrowej średnicy pogłębiał się o dziesięć centymetrów z każdą minutą, a to i tak było o sześćdziesiąt procent wolniej niż przy wierceniu przez rumowisko czy twardą glinę.

Naprawdę wspaniała maszyna. Nad transporterem urobku unosił się obłok rozpylonej skały, a z otworu wylotowego sypały się najrozmaitszej wielkości kawałki skał. Czego nie widział, to ciągle chłodzącego głowicę płynu zwanego chłodziwem, chroniącego ją przed przegrzaniem i pęknięciem, bowiem najtrwalszy nawet stop ma granicę wytrzymałości. Głowice obracały się z większą prędkością niż turbina jego nowego wozu wyprodukowanego na Manticore, a był to szybki pojazd. Odwrócił lekko głowę i sprawdził zgodność wierconego otworu z projektem na umieszczonym z drugiej strony fotela ekranie komputera.

W jego pracy było coś dziwnie nierealnego — musiał jedynie patrzeć na ekrany i naciskać klawisze, a kontrolował maszynę o niewiarygodnej wręcz mocy, siedząc w cichym, klimatyzowanym pomieszczeniu, do którego nie dobiegał najmniejszy nawet ślad potępieńczego, ogłuszającego wycia. I tylko on wiedział, co dokładnie robi w danej chwili.

Z pół tuzina innych operatorów siedziało w tym samym czasie przy takich samych stanowiskach kontrolnych po obu jego stronach, ale żaden nie miał czasu się rozglądać, bo każdy skupiony był na obsłudze swojego świdra. I trudno się było temu dziwić, ponieważ każdy traktował to co robił nie jak pracę, lecz jak misję — dzięki nim ich rodzinna planeta będzie jeszcze bardziej przyjazna dla ludzi. To, że przy tej okazji i domena Harrington, i oni sami dobrze zarabiali, miało naturalnie znaczenie, ale nie było najważniejsze. Zrozumiałe też było, że pracownicy Sky Domes w przeważającej większości byli wręcz fanatycznie lojalni wobec swej patronki z racji umożliwienia im poprawy życia na Graysonie, jak i zwiększenia majątku domeny i własnego.

Samuel Harding doskonale to rozumiał, bo też był wdzięczny za szansę robienia tego, co robił. On też miał do wykonania misję, choć nie tę samą co pozostali pracownicy Sky Domes. Wprowadził drobną poprawkę, zmieniając nieco parametry szybu. Zmiana była drobna, lecz wystarczająca. Wiercił szyb pod jeden z głównych wsporników nośnych kopuły… ale ten będzie się nieco różnił od wzorca. Niewiele. Tak niewiele, że mógłby to odkryć jedynie ktoś robiący pomiary i spodziewający się znaleźć taką anomalię.

Sama w sobie owa różnica była bez znaczenia, ale Samuel Harding miał tego dnia wywiercić jeszcze dwa podobne szyby, a następnego pięć — i tak codziennie, aż do końca budowy. Każdy minimalnie odbiegający od projektu a nie był jedynym, który o tym wiedział. Kiedy rozpocznie prace ekipa monterska, pewni jej członkowie będą wiedzieli, które otwory różnią się od oryginalnych planów. Wsporniki, które będą w nich zamocowywać, były wykonane także z nowego, superwytrzymałego stopu i każdy stanowił część konstrukcji dokładnie obliczonej i zaprojektowanej przez Adama Gerricka i jego zespół inżynierów. Po zmontowaniu dzięki starannemu obliczeniu napięć, obciążeń, odciągów i innych czynników, o których Harding nawet nie miał pojęcia, nadadzą kopule wytrzymałość większą, niż gdyby w całości wykonano ją ze stali. Ponieważ równocześnie cała konstrukcja będzie elastyczna jako stworzona z wielu samodzielnych elementów precyzyjnie połączonych w jedną całość, nic poza naprawdę silnym trzęsieniem ziemi nie powinno spowodować choćby pęknięcia jednej tafli krystoplastu.

Tyle że wsporniki w wywierconych przez niego otworach zostaną zakotwiczone przy użyciu prawie właściwie stopionego cerambetu. Połączenie tego z prawie właściwymi otworami da zupełnie inny niż spodziewany przez projektantów efekt. Nad tym, by go osiągnąć, także pracowali dobrzy specjaliści, dokładnie obliczając niezbędne zmiany, i choć Samuel Harding nie miał pojęcia, czy kopuła zawali się jeszcze w trakcie budowy, czy dopiero po jej ukończeniu, wiedział, że stanie się to na pewno. A kiedy dokładnie — to już zależało od Boga.

Miał nadzieję, że niewielu ludzi przy tym zginie, ale ofiary czasami są niezbędne, by wypełniła się wola boża. Najbardziej żałował, że tak wielu z nich będzie grzesznikami zwiedzionymi na drogę zła przez nierządnicę przybyłą do ich świata, by zgubić ich dusze. Modlił się za nich co noc, ale świadomość, że ich błąd może ich tyle kosztować ciążył mu na sumieniu. Pocieszał się świadomością, że Bóg jest miłosierny w swej łasce, tak samo jak straszny w swym gniewie. Może weźmie pod uwagę, że został zdradzony przez fałszywych pasterzy, którzy wyprowadzili jego trzodę na drogę zła.

Zresztą co by ich po śmierci nie spotkało, on musiał przejść swój test i choć wiedział, że Bóg jest z nim, było to jego własne zadanie i wyłącznie jego odpowiedzialność. Najlepszym dowodem na to, iż Bóg jest po jego stronie, był fakt, że nikt go o nic nie podejrzewał. Współpracownicy przyjęli go jak swego nieświadomi, że rozpoznał prawdziwą naturę tej, której tak ślepo służyli, i że wiedział, jakie ona i jej całe Królestwo stanowi zagrożenie dla wszystkich naprawdę wierzących. A ostatecznym tego dowodem było to, że nikt nie sprawdził jego danych — a podał fałszywe nazwisko — i w rezultacie nikt nie wiedział, że panieńskie nazwisko jego matki brzmiało Marchant.



ROZDZIAŁ XVII

— O tutaj! Widzicie? — Honor wskazała na główny ekran taktyczny i spojrzała na Mercedes Brigham i Freda Bagwella.

Cała trójka oglądała nagranie ostatnich ćwiczeń, a ponieważ holoprojekcja na pokładzie flagowym była zbyt mała, by pokazać szczegóły, o które chodziło Honor, użyła największego ekranu w centrum kierowania walką. Teraz przyglądała się ich twarzom. Skupili się na tym, co widzieli na samym środku ekranu. Wiedziała, że próbują zrozumieć to, co ona już wydedukowała, i zobaczyć wyniki tego rozumowania tam, gdzie powinny się znajdować na ekranie. Pierwsza do właściwych wniosków doszła Mercedes, o czym świadczyła nierozpoznawalna, stłumiona inwektywa, sądząc po tonie. Bagwell nadal nie wiedział, o co chodzi, wnioskując po minie.

— Widzę, milady, ale nie wiem, co to takiego — przyznał, wlepiając oczy w słaby ślad, a raczej cień śladu widoczny na zapisie.

Uczciwość była jedną z cech, które Honor u niego lubiła. Co prawda jego upór, by robić wszystko zgodnie z planem, czasami doprowadzał ją do furii, ale kiedy czegoś nie wiedział, przyznawał to otwarcie.

— Mercedes? — Brigham westchnęła.

— Wiem, co to takiego — przyznała kwaśno. — To jest, Fred, sonda zwiadowcza wyposażona w osłony typu stealth i lecąca z minimalną prędkością. Przeleciała przez sam środek naszego szyku.

— Sonda zwiadowcza? — Bagwell zamrugał gwałtownie oczami i nagle go olśniło. — To w ten sposób admirał Henries dowiedział się, co zamierzamy!

— W rzeczy samej — przyznała z niechęcią Honor: nie spodziewała się, że sir Alfred Henries dowodzący eskadrą RMN, która zawitała do systemu po drodze na front, okaże się aż tak pomysłowy.

Potrząsnęła głową z rezygnacją — ładnych parę godzin spędziła z Mercedes i Bagwellem, planując powitalną niespodziankę, która miała wszelkie szansę na sukces. I gdyby nie ta sonda, zakończyłaby się nim.

Systemy radioelektroniczne Ludowej Marynarki były znacznie gorsze od używanych przez Royal Manticoran Navy, toteż by uzyskać zbliżone wyniki, wymagały znacznie większych anten i więcej sprzętu wewnątrz okrętów. Marynarka Graysona przy modernizacji nie mogła się oprzeć pokusie i wykorzystała dostępne miejsca w tym samym celu, ale z zupełnie innym skutkiem. Wyrzucono bowiem urządzenia wyprodukowane w Republice, a zainstalowano podobne pochodzące z Królestwa, tyle że weszło ich tam znacznie więcej. Dzięki temu Terrible miał wyposażenie do prowadzenia wojny radioelektronicznej takie jak liczący szesnaście milionów ton masy orbitalny fort. Honor była z tego jak najbardziej zadowolona: skoro ktoś zamierzał strzelać do jej okrętu (a prędzej czy później musiało to nastąpić), chciała mieć do dyspozycji wszystko, co mogłoby utrudnić mu to zadanie.

Co nie zmieniało faktu, że zaskoczyła ją informacja, iż jej okręty są znacznie lepiej pod tym względem wyposażone niż superdreadnoughty Królewskiej Marynarki. Co prawda operatorzy nie w pełni poznali jeszcze możliwości własnego sprzętu, ale natchnęło ją to pomysłem niespodzianki na ćwiczenia. Postanowiła wymienić miejscami okręty i zamaskować to, używając środków radioelektronicznych. I tak klasyczny szyk jej eskadry z superdreadnaughtami w ciasnej formacji, osłanianymi przez jednostki eskorty i poprzedzany przez rozwiniętą eskadrę krążowników liniowych w rzeczywistości był eskadrą krążowników liniowych poprzedzaną przez superdreadnoughty. Henries nie miał prawa wykryć czegokolwiek z odległości czterech milionów kilometrów, a z tej odległości zamierzała odpalić pierwszą salwę ze wszystkich okrętów liniowych, jak też z holowanych przez nie wyrzutni. Powinna zmasakrować jego okręty, zanim załogi zorientują się, kto właściwie do nich strzela.

Niestety, poszło nie całkiem tak, jak zamierzała i to częściowo z jej własnej winy. Tak się starała, że obrała najłatwiejszy do przewidzenia kurs, przez co dała mu okazję do wystrzelenia sond, nim znalazł się w zasięgu umożliwiającym ich wykrycie. Sir Alfred nadał im dużą szybkość i wyłączył napędy, gdy znalazły się na odpowiednim kursie. Dzięki temu były praktycznie nie do wykrycia przez sensory pokładowe jej okrętów, tym bardziej że miały wbudowane słabe co prawda, ale zawsze systemy stealth. Sondy przeleciały tak blisko jej formacji, że żadne elektroniczne cuda nie były w stanie ich ogłupić, a jedna przemknęła nie zauważona nawet przez szyk jej okrętów.

— I tak właśnie odkrył nasz podstęp — podsumowała wyjaśnienia. — Spryciarz, prawda?

— Cóż… fakt, milady — przyznał Bagwell. — Co oznacza, że my jutro musimy być jeszcze sprytniejsi.

— Właśnie… — zgodziła się z uśmiechem, na który słabo, ale jednak odpowiedział.

Wiedziała, że Bagwell nigdy nie przekona się do niekonwencjonalnej taktyki, ale robił, co mógł, a jej eskadra radziła sobie jak dotąd nie najgorzej. Z przeprowadzonych dotychczas czterech ćwiczeń z eskadrą Henriesa wygrała jedne, dwa zakończyły się bez rozstrzygnięcia, a ostatnie przegrała — niewiele, ale zawsze. Sir Alfred był z pewnością zadowolony z wygranej, ale Honor wiedziała, że nie ucieszył go ogólny wynik — nie spodziewał się tak trudnego przeciwnika. Było to widać w czasie pierwszej wspólnej odprawy, zaraz po jego przybyciu do układu: był naturalnie uprzejmy, ale też zbyt bardzo pewny siebie, by nie rzec arogancki.

Prychnęła rozbawiona tym wspomnieniem, a siedzący na jej ramieniu Nimitz bleeknął radośnie. Przyszło jej na myśl, że skoro tak odebrała zachowanie sir Alfreda, to sama musiała być zdaniem graysońskich oficerów wręcz nieznośnie arogancka, gdy pierwszy raz przybyła do systemu Yeltsin. Wiedziała, że Henries nie zrobił tego celowo i najprawdopodobniej nawet nie zdawał sobie sprawy, że może sprawiać takie wrażenie. Królewska Marynarka, jak by nie było, miała długoletnią tradycję zwycięstw, a i w tej wojnie jak dotąd szło jej całkiem dobrze, toteż jej oficerowie niejako odruchowo uważali, że są lepsi od oficerów wszystkich innych flot. I widać to było po ich zachowaniu.

Cóż, sir Alfred powinien mieć więcej samokrytycyzmu, wiedząc, że chodzi o Marynarkę Graysona. Wykazały to zresztą pierwsze ćwiczenia, które przegrał z kretesem. W końcu należała mu się jakaś wygrana… ale do żadnej kolejnej nie zamierzała dopuścić.

— Dobrze — odwróciła się od ekranu. — Jutro będziemy mieli kolejną szansę. I to ostatnią, nim odleci do Thetis. Otrzymaliśmy już rozkazy?

— Tak, milady. — Bagwell wyciągnął ku niej elektrokartę, uaktywnił ją i wyjaśnił: — Arbitrzy zdecydowali się przeklasyfikować jego krążowniki liniowe na dreadnaughty, co da mu osiem superdreadnaughtów i sześć dreadnaughtów. My za to dostaniemy pod swoje rozkazy 2. Eskadrę Liniową.

Honor udało się nie skrzywić — Drugą Eskadrą dowodził osobiście admirał Matthews, który w takiej sytuacji wystąpi w roli obserwatora, a jego eskadra miała dość czasu na manewry w pełnym składzie, by osiągnąć znacznie wyższy poziom zgrania i gotowości bojowej niż jej. Dlatego posiadanie jej pod rozkazami na okres ćwiczeń było miłą wiadomością, niemiłą zaś było to, że nie znała kapitanów wchodzących w jej skład okrętów i nie wiedziała, czego może od którego oczekiwać. Poza tym świadomość, iż przełożony będzie jej cały czas zaglądał przez ramię, także nie należała do specjalnie przyjemnych.

— Będziemy dysponowali jedenastoma okrętami liniowymi przeciwko czternastu — ciągnął tymczasem Bagwell. — Ale my będziemy mieli wyłącznie superdreadnoughty, podczas gdy…

— Przepraszam, milady — rozległo się niespodziewanie z tyłu i Honor odwróciła się.

Za jej plecami stał Jared Sutton. W ciągu ostatnich miesięcy młodzieniec nabrał zarówno obycia, jak i pewności siebie, przechodząc od prawie bolesnego uwielbienia do nieśmiałych prób wykazania humoru w odpowiedzi na łagodne złośliwości Honor. Robił to naturalnie z pełnym szacunkiem (porucznikowi, który przestałby okazywać stosowny szacunek admirałowi, niezależnie od tego, jak byłby lubiany przez tegoż admirała, można byłoby jedynie współczuć), ale zaczynał zachowywać się jak ktoś, kto odbył szkolenie na wyspie Saganami. Co było prawdziwym osiągnięciem, biorąc pod uwagę, że nie ukończył tej akademii, a admirał, z którym miał do czynienia, był patronką i kobietą. Teraz jednakże starał się utrzymać kamienny wyraz twarzy, a w jego oczach nie było zwyczajowych radosnych błysków.

— Tak, Jared? — powiedziała i uniosła brwi, bowiem bez słowa podał jej elektrokartę.

Poczuła jego zaniepokojenie dzięki Nimitzowi, a potem przeczytała wiadomość. Wiedziała, że jej reakcja spowodowała wzrost napięcia tak u Mercedes, jak i u Bagwella, ale chwilowo jej to nie obchodziło. Skoncentrowała się na przyswojeniu i przeanalizowaniu tego, co czytała. Gdy doszła do trzeciej strony, zacisnęła usta — było gorzej, niż się spodziewała… Skończyła, zmusiła się do przybrania obojętnego wyrazu twarzy i uniosła głowę.

— Dziękuję, Jared. Przekaż pozdrowienia komandorowi Branniganowi i powiedz mu, by poinformował admirała Matthewsa, że przybędę na pokład Vengenance najszybciej, jak będę mogła — poleciła. — I poproś Maca, żeby przygotował mój galowy mundur.

— Aye, aye, milady. — Sutton wyprężył się i pospieszył wykonać rozkaz.

Honor przeniosła wzrok na stojącego skromnie przy ścianie członka swojej ochrony.

— Simon, poinformuj proszę Andrew, że za kwadrans opuszczam okręt. Niech przekaże to załodze mojej pinasy i spotka się ze mną na głównym pokładzie hangarowym.

— Tak, milady — potwierdził Mattingly i sięgnął po komunikator.

Honor zaś odwróciła się do oficerów i uśmiechnęła bez śladu humoru, widząc ich miny.

— Admirał co prawda nie wymienił szefów sztabów, ale sądzę, że lepiej będzie, jak polecisz ze mną, Mercedes — zdecydowała. — Fred, ty masz tutaj aż za dużo roboty, więc nie ma sensu, żebym cię od niej odciągała. Chcę mieć za godzinę aktualny stan gotowości każdego okrętu.

— Naturalnie, milady. Mogę się dowiedzieć, co się stało?

— Możesz. — Podała mu wiadomość przyniesioną przez Suttona. — Ludowa Marynarka właśnie zajęła systemy Candor i Minette. Admirał Matthews otrzymał potwierdzenia z obu miejsc. Nie wiemy, co chcą osiągnąć, ale sytuacja już zmieniła się raczej radykalnie.

— I to jak… — mruknęła Mercedes. — Jakimi siłami tego dokonali?

— Większymi niż bym sądziła, że będą w stanie zgromadzić podczas naszej ofensywy na Trevor Star. Łącznie użyli ponad trzydziestu superdreadnaughtów — odparła Honor. — Ponieważ chodzi o dwa oddalone od siebie systemy, to i tak słabe siły, jeśli będą chcieli je utrzymać.

— Chyba że do obu wyślą posiłki, milady — dodał Bagwell.

— Chyba że — zgodziła się Honor i spojrzała na chronometr. — Nie mamy teraz czasu na prognozy. Mercedes, spotkamy się na pokładzie hangarowym, a ty, Fred, bierz się za ten raport.


Admirał Wesley Matthews wstał na powitanie, gdy w drzwiach flagowej sali odpraw pojawiła się lady Honor Harrington. Ponieważ admirał Henries miał do pokonania mniejszą odległość, zjawił się kilka minut wcześniej. Nadal jednak zajęty był czytaniem meldunków, które otrzymał Matthews. Lady Harrington zjawiła się w towarzystwie dwóch członków ochrony. Major LaFollet omiótł spojrzeniem kabinę i bez protestu wycofał się z podkomendnym na znak patronki. Matthews doceniał ten gest, bo choć nie miał zastrzeżeń co do profilaktyki dotyczącej spraw bezpieczeństwa lady Harrington, wolał, by przy takich jak ta rozmowach tak wysokich oficerów nie było zbędnych świadków.

I nie chodziło tu o zachowanie tajemnicy, bo sprawa, która ich tu sprowadziła, szybko zostanie podana do publicznej wiadomości. Chodziło po prostu o zasadę. A to spotkanie było o tyle trudne, że admirał Henries był o trzydzieści standardowych lat starszy od lady Harrington, co powodowało, że najmłodszy wiekiem był Matthews. A równocześnie był on najstarszym rangą oficerem Sojuszu w systemie, więc do niego należało podjęcie decyzji, co robić z całym tym pasztetem.

— Proszę usiąść, milady — zaproponował.

Honor zajęła wskazany fotel, Mercedes usiadła w sąsiednim i zajęła się meldunkami, na podstawie których Matthews zarządził odprawę. Honor zignorowała ekran komputera, przyglądając się Matthewsowi. Widząc, że to zauważył, uniosła pytająco brew. Odpowiedział jej lekkim wzruszeniem ramion, a potem przybrał zwyczajowy, pozbawiony ekspresji wyraz twarzy. Henries zakończył lekturę i uniósł głowę.

— No to nas kutasy zaskoczyli — ocenił szczerze Henries.

Matthews skinął głową, choć nie był zachwycony dosadnym językiem admirała. Nie było to zgodne z przyjętymi we wszystkich flotach zasadami dobrego wychowania obowiązującymi oficerów na służbie, ani też nie licowało z dobrymi manierami w obecności kobiety, choć nie wątpił, że lady Harrington potrafi kląć nie gorzej od Henriesa. Nic nie mógł jednak na to poradzić — sir Alfred był kompetentnym oficerem, jednakże młodość spędził w marynarce handlowej, a stopnia i tytułu dorobił się ciężką pracą, zaczynając od stopnia podoficera, co nawet w RMN było niezwykłym osiągnięciem. Utrzymał dosadny język świadomie — jako przypomnienie tego sobie i innym — a reszta oficerów flagowych Królewskiej Marynarki wyraziła na to milczącą zgodę. Jak na urodzonego na planecie Manticore był niski i krępy, ale i tak wyższy od Matthewsa. Teraz przeczesał dłonią krótko ścięte blond włosy. Nie krył poważnego zaniepokojenia.

— Jak oni, do licha, zdołali wycofać tyle okrętów liniowych z frontu?! — dodał, powtarzając nieświadomie wcześniejsze pytanie Honor. — A skoro już im się to udało, to po cholerę marnowali siły na rajd po takich zadupiach, zamiast polecieć na Thetis?

— Jeżeli to jest tylko rajd, sir Alfredzie — zauważyła cicho Honor, a widząc spojrzenie Henriesa, dodała: — Nawet jeśli to tylko rajd, to i tak ma pan rację. Wysłali dobre siedem procent okrętów liniowych sto pięćdziesiąt lat świetlnych za front i użyli ich do zajęcia dwóch systemów, które ani dla nich, ani dla nas nie są specjalnie istotne. To raczej głupie posunięcie, jeśli dzięki spowodowanemu przez to osłabieniu ich sił admirał White Haven zdobędzie Trevor Star. Nie mam nic przeciwko temu, by przeciwnik postępował głupio, ale przy takim stopniu głupoty nieodparcie nasuwa się wniosek, że chodzi im o coś innego i że jeszcze nie odkryli kart, a to jest po prostu dywersja.

— Nie sądzi pani, że chodzi im o zmuszenie earla White Haven do osłabienia sił poprzez oddelegowanie stosownych oddziałów, by odbiły te systemy? — spytał Henries.

— To możliwe. Ale równie możliwe jest inne rozwiązanie tyle tylko, że nie wiemy jakie.

Henries przytaknął ruchem głowy, Matthews zrobił to samo. Mimo niewyparzonej gęby sir Alfred zawsze okazywał lady Harrington należny jej jako patronce szacunek, chociaż w Royal Manticoran Navy miała nadal tylko stopień kapitana. Była to jedna z rzeczy, które Matthewsowi się u niego podobały. I dość jasno świadczyła, że lady Honor Harrington cieszy się w Królewskiej Marynarce poważaniem i autorytetem, obojętne czy znajdowała się w czynnej służbie, czy na połowie pensji.

— To właśnie jest nasz podstawowy problem — wtrącił. — Ponieważ jednak nie potrafimy na poczekaniu znaleźć jego rozwiązania, należy skoncentrować się na tym, jak powinniśmy zareagować.

Włączył holoprojektor i nad stołem ukazała się trójwymiarowa mapa sporego fragmentu przestrzeni, obejmująca obszar ograniczony systemami Manticore, Claimont i Grendelsbane. Większość systemów miała zieloną barwę — kolor Sojuszu — ale Candor i Minette płonęły wściekłą czerwienią.

— Wbili klin w nasze skrzydło — wskazał Matthews. — co może być pierwszym etapem kontrofensywy. Jako następne będą chcieli zająć Solway i Treadway, choć lady Harrington ma rację: aby tego dokonać, będą musieli wycofać z frontu wiele okrętów liniowych, co osłabi ich obronę zarówno Trevor Star, jak i Nightingale. Mogliby zabrać je z systemu czy Maastricht. Jakoś nie sądzę, by akurat to mieli zamiar zrobić.

Honor i Henries przytaknęli. Przeciwnik musiał domyślić się, że prawdziwym celem kampanii jest zdobycie przez admirała White Haven systemu Trevor Star, gdyż jak długo znajdujący się w nim terminal Manticore Wormhole Junction był w rękach Ludowej Republiki Haven, stanowił bezpośrednie zagrożenie dla systemu Manticore. Trevor Star i Manticore dzieliło ponad dwieście lat świetlnych i superdreadnaught potrzebował co najmniej miesiąca na pokonanie tego dystansu w nadprzestrzeni. Przy użyciu terminalu cała armada mogła przemieścić się z jednego systemu w drugi natychmiast.

Pierwszym strategicznym celem Gwiezdnego Królestwa było zlikwidowanie tego zagrożenia, ale powodów do jak najszybszego zdobycia Trevor Star było więcej. Terminal Trevor Star zostałby natychmiast wykorzystany przez Sojusz, skracając czas tranzytu okrętów i niezmiernie ułatwiając kwestie logistyczne. System zostałby także jak najszybciej zmieniony w silnie umocnioną, wysuniętą bazę floty i stanowiłby przyczółek, z którego wyszłaby następna ofensywa. Zwolniłoby to przy okazji wszystkie jednostki używane do służby konwojowej między Manticore a Thetis i skróciło czas potrzebny na naprawę uszkodzonych okrętów, które nieporównanie szybciej trafiałyby do stoczni remontowych.

Ludowa Marynarka doskonale zdawała sobie sprawę z tego wszystkiego i dlatego musiała utrzymać Trevor Star. I utrzymywała, pchając tam od miesięcy wszystkie okręty, które zdołała wycofać z innych systemów. Dlatego obecne posunięcie było tyleż głupie, co niezrozumiałe. Czyli, jak to ujęła Honor — ponieważ nie mogło być tylko głupie, stanowiło początek jakiejś operacji, której celu ani zasięgu nie znali.

— No cóż — Henries przerwał milczenie. — Obojętne o co by im nie chodziło, po mojemu nie mamy innego wyboru, tylko musimy wykopać ich z obu systemów. Stanowią bezpośrednie zagrożenie dla układów Doreas i Casca, a w żadnym nie ma silniejszej pikiety niż stacjonująca w Cadorze. Mogą też, jak sądzę, spróbować odbić Quest… cóż, trzeba gnojom przyznać, że wybrali sobie cele, które po prostu musimy odbić i to szybko.

— I być może o to im właśnie chodzi — wtrącił Matthews. — Jak pan powiedział, celem może być zmuszenie admirała White Haven do wydzielenia ze swego zgrupowania niezbędnych do tego sił i osłabienie go.

— Z drugiej strony powinni zdawać sobie sprawę, że osiągnięcie tego jest prawie niemożliwe — odezwała się Honor. — Do tej pory zdołali już zgromadzić wystarczającą ilość informacji, by całkiem dobrze orientować się, czym dysponuje admirał White Haven. Prosta matematyka udowadnia, że mamy wystarczającą liczbę okrętów liniowych gdzie indziej, jak choćby w składzie Home Fleet czy nawet tutaj, by odbić oba systemy bez konieczności wycofania choćby jednego okrętu z frontu. Owszem, zmusi nas to do osłabienia lub nawet pozbawienia na ten czas obrony innych systemów, ale nie osłabi sił pierwszoliniowych, więc nie będzie miało wpływu na działania admirała White Haven. A kiedy zaczniemy odbijać te systemy, to albo się z nich wycofają bez walki, albo stracą większość superdreadnaughtów, które się w nich znajdują, co byłoby bezsensownym marnotrawstwem z ich punktu widzenia.

— Lady Harrington ma rację, sir — dodał Henries. — jedyne, co mogą na tym zyskać, to trochę czasu, nim zbierzemy odpowiednie siły. Nawet jeśli zajmą Doreas i Quest, da im to tylko więcej czasu, a nie będą mieli wystarczającej liczby okrętów liniowych, by utrzymać te systemy, gdy już zaczniemy je odbijać.

— Mamy jakieś wiadomości o tym, co oni robią w zdobytych systemach, sir? — spytała Honor.

— Nie bardzo. — Matthews potrząsnął smętnie głową. — jak dotąd wszystko co mamy, to raporty pikiet wysłane po zaobserwowaniu i zidentyfikowaniu składu napastników. Zakładam, że admirałowie Stanton i Meiner zdołali pozostać w zewnętrznych partiach systemów, ale nawet tego nie jesteśmy pewni. Z tego, co dotąd wiemy, nie wynika, by celem ataków było systematyczne niszczenie infrastruktury.

— W takim razie może rzeczywiście planują tam zostać. — Henries zmarszczył brwi. — Tylko w takim przypadku bez sensu jest niszczyć przemysł, którego można użyć.

— Jest to logiczne, ale tylko podkreśla stan naszej niewiedzy — zauważył Matthews. — Niezależnie od tego sądzę zresztą, że naszym najważniejszym zadaniem jest jak najszybsze zebranie odpowiednich sił w pobliżu obu systemów.

— Z meldunku admirała Stantona wynika, że choć jego okręty ucierpiały, zadał poważne straty napastnikom — wtrąciła Mercedes Brigham, odrywając wzrok od ekranu komputera. — Stracił cztery ciężkie krążowniki, a Orion i Majestic zostały poważnie uszkodzone, ale zniszczył superdreadnoughta, krążownik liniowy i poważnie uszkodził drugiego superdreadnoughta, milady.

— Fakt, ale zużył na to wszystkie posiadane rakiety — dodał Henries. — Może sobie siedzieć na obrzeżach systemu, ale jak długo nie dostarczymy mu w jakiś sposób rakiet, nie zdoła niczego zrobić. Admirał Meiner jest w lepszej sytuacji: ma pełne magazyny amunicyjne i nie uszkodzone okręty, ale krążowniki liniowe nie są w stanie walczyć z superdreadnaughtami.

— Za to my jesteśmy w stanie — odezwał się Matthews. Honor i Henries spojrzeli na niego, a on tymczasem uaktywnił kursor i najechał nim na system Grendelsbane. Obok wyświetliła się lista okrętów Sojuszu znajdujących się obecnie w układzie.

— Jak oboje widzicie, admirał Hemphill ma o pięćdziesiąt procent większe siły niż obie grupy napastników — przesunął kursor na Clarmont. — Admirał Koga ma tu dwa dywizjony dreadnaughtów, a… o, jest… admirał Truman w Klein Station dysponuje dywizjonem superdreadnaughtów. Co daje nam sześć okrętów liniowych na północ od Candor, choć skoncentrowanie ich będzie wymagało trochę czasu.

— Sześć przeciwko piętnastu, sir? — Henriesowi nie całkiem udało się ukryć powątpiewanie.

Matthews zaprzeczył ruchem głowy.

— Dziewiętnaście przeciwko piętnastu, sir Alfredzie — powiedział cicho. — Czas, żeby Grayson zaczął spłacać dług wobec Gwiezdnego Królestwa Manticore.

— Sir? — Henries wyprostował się.

Matthews uśmiechnął się lekko i wyjaśnił:

— Wiem, że otrzymał pan rozkaz dołączenia do admirała White Haven, ale właśnie go zmieniłem. Druga Eskadra Liniowa dołączy do pańskich sił i w ciągu trzech godzin wyruszymy do systemu Casca. Równocześnie wyślę kurierów do admirałów Kogi i Trumana z poleceniem, by dołączyli tam do nas jak najszybciej. Jeśli przeciwnik nie ruszył się dotąd z systemu Candor, będziemy mieli wystarczającą przewagę, by go przed tym powstrzymać, a kiedy dołączą do nas pozostałe dywizjony, zdołamy bez trudu odbić system. A potem skierować się do Minette. Przy odrobinie szczęścia skoordynujemy działania z admirał Hemphill i wspólnymi siłami odbijemy także i ten układ bez potrzeby usuwania choćby jednego okrętu z Thetis.

— Uzgodnił pan to z Protektorem, sir? — spytał z niezwykłym szacunkiem Henries. — To połowa waszych okrętów liniowych, sir. I chciałbym zauważyć, że nie miał pan aż tyle czasu, by wyszkolić w pełni załogi.

— Mieliśmy go wystarczająco dużo, by lady Harrington niezgorzej dawała sobie radę, prawda? — uśmiechnął się Matthews. — Moja eskadra miała znacznie więcej czasu na zgranie i tylko dlatego wybrałem ją do tej operacji. Jeśli tak dobrze spisaliśmy się przeciwko Royal Manticoran Navy, to myślę, że poradzimy sobie z Ludową Marynarką.

— No tak, sir. Sądzę, że rzeczywiście może się wam, cholera, udać — przyznał Henries, zaczynając się uśmiechać. — ale to jest nadal poważne osłabienie obrony systemu.

— Wiem. Ale w rzeczy samej otrzymałem zgodę Protektora Benjamina.

— W takim razie, panie admirale, mogę jedynie podziękować panu w imieniu Królowej.

— Wy zrobiliście dla nas więcej — powiedział cicho Matthews, spoglądając mu w oczy, po czym przeniósł spojrzenie na Honor i dodał przepraszająco: — Chciałbym zabrać panią także, lady Harrington, ale ktoś musi pilnować tego bałaganu i…

Umilkł i wymownie wzruszył ramionami. Honor bez słowa skinęła głową — z jednej strony chciała z nimi lecieć, z drugiej wiedziała, że Matthews ma rację. Zmniejszał o połowę siły broniące systemu i to o tę lepszą połowę, bowiem jej ludzie nie byli równie dobrze wyszkoleni jak jego. Ktoś musiał zostać i „pilnować tego bałaganu”, jak to ujął, toteż logiczne było, że zadanie to przypadło jednostce, która nie osiągnęła jeszcze pełnej gotowości bojowej.

Dopiero po dłuższej chwili dotarło do niej coś jeszcze — Matthews zostawiał co prawda mniej wyszkoloną jednostkę, za to posiadającą dowództwo o znacznie większym doświadczeniu. On sam będzie miał trzech weteranów, admirałów z RMN, więc będzie mógł liczyć na ich radę i ufać, że dobrze wykonają rozkazy. Natomiast do obrony rodzinnego systemu pozostawiał swego najbardziej doświadczonego admirała, czyli ją, wiedząc, że ma ona do pomocy równie doświadczonych: szefa sztabu i kapitana flagowego. Prawie wstrząsnął nią dreszcz, kiedy to sobie uświadomiła, lecz szybko wzięła się w garść — parę lat temu utrzymała ten system, mając tylko ciężki krążownik i niszczyciel, teraz, kiedy dysponowała eskadrą superdreadnaughtów, powinno to być łatwiejsze zadanie. Zwłaszcza że tym razem niejaki Alfredo Yu był dla odmiany po jej stronie.

Zdawała sobie sprawę, że w pewien sposób sama siebie oszukuje — każde zagrożenie, które mogło powstać, będzie nieporównanie większe niż to, jakie cztery lata temu stworzyła Masada, ale zmusiła się, by o tym nie myśleć. Jak na razie nie istniał nawet ślad takowego zagrożenia, więc nie było sensu martwić się bezpodstawnie. Zadowolony z takiego toku jej myśli Nimitz mruknął cicho z aprobatą, więc podrapała go pod brodą, nie spuszczając wzroku z admirała Matthewsa.

— Zostawię pani stosowne rozkazy, milady, ale wykonanie ich pozostawiam pani uznaniu. Pozostawię także pełną obsadę pikiety Endicott. Jeśli uzna to pani za konieczne, proszę korzystać ze znajdujących się tam jednostek, acz wolałbym nie pozbawiać Masady blokady orbitalnej. Honor przytaknęła bez słowa. Pikieta Endicott nie dysponowała niczym cięższym niż krążownik liniowy, a Masada, choć znajdowała się w mniej strategicznie istotnym systemie, pozbawiona była jakichkolwiek fortów orbitalnych. Co gorsza, gdyby Ludowa Marynarka zdawała sobie z tego sprawę, nawet najkrótszy rajd mógłby mieć katastrofalne konsekwencje. Gdyby bowiem przegonione zostały okręty pilnujące planety i zniszczona została baza, którą Królewska Marynarka umieściła na orbicie, wojska generała Marcela nie byłyby w stanie zapewnić spokoju na powierzchni. A przeciwnik nie musiałby nawet wysadzać desantu — wystarczyło odciąć planetę od jednostek blokujących i bezczynnie obserwować, jak fanatycy wyrzynają oddziały Marcela. Bo wyrżnęliby je bez cienia wątpliwości wraz z pomagającym im szczątkowym „rządem” złożonym z wyjątkowo umiarkowanych. Ponieśliby przy tym takie straty, że całość zasługiwałaby jedynie na miano masakry, ale to akurat nie miałoby dla nich żadnego znaczenia. A Gwiezdne Królestwo zostałoby zmuszone do wysłania ekspedycji karnej, która po długiej i krwawej wojnie odzyskałaby kontrolę nad planetą, dziesiątkując przy okazji jej mieszkańców.

A to z kolei mogło mieć niemiłe skutki w samym Królestwie, na przykład spowodować spadek poparcia dla rządu i dalszego prowadzenia wojny, nie licząc ciężkich strat w ludziach, których tak naprawdę nic nie obchodziłaby Masada, a którzy by na niej zginęli.

— Rozumiem, sir.

Matthews pokiwał głową i powiedział:

— Sądziłem, że pani zrozumie.

Przyjrzał się kolejno swoim obu admirałom, westchnął ciężko i wstał.

— Cóż… w takim razie… — Matthews uśmiechnął się do Honor i użył jednego z jej ulubionych powiedzeń: — bierzmy się do roboty!



ROZDZIAŁ XVIII

— Ahhhh! No to zaczynamy, towarzyszu komandorze. Mamy gości.

Komandor Caslet skrzywił się, podchodząc pospiesznie do stanowiska taktycznego. Nie było takiej możliwości, żeby towarzysz komisarz Jourdain nie usłyszał kolejnej gafy porucznik Shannon Foraker. Załoga lekkiego krążownika Ludowej Marynarki Vaubon w przeciwieństwie do załóg większości innych okrętów przetrwała rok czystek w zasadzie nienaruszona, co spowodowało, iż bagatelizowała zagrożenia istniejące w nowych warunkach. Caslet wielokrotnie przypominał swoim oficerom, że bezpieka jak najpoważniej traktowała zakaz zwracania się do dowódców per „sir” i „ma’am” i że mogły ich za to spotkać surowe kary, ale nie na wszystkich to działało. Najbardziej odporna na tłumaczenia była Shannon Foraker. Kiedy miała czas, by pomyśleć, nim się odezwie, pamiętała o „towarzyszu”, kiedy jednak była pochłonięta pracą czy jakimś problemem, odruchowo używała starych form. Porucznik Foraker należała do „technicznych entuzjastów”, jak to ładnie określono, albo „techno-wariatów”, jak mówiono potocznie. W swojej specjalizacji była genialna, ale kwestie poprawnych form językowych były dla niej zbędnymi detalami. Pochłonięta jakimś szczególnie fascynującym problemem nie zwracała na nie w ogóle uwagi. Na szczęście Jourdain był porządnym facetem (jak na komisarza, ma się rozumieć), a Caslet dokładnie i długo tłumaczył mu, dlaczego porucznik Foraker jest tak ważna nie tylko dla okrętu, ale i dla wszystkich. Jej talent do analizowania danych i wyciągania szczegółów z sensorów pokładowych graniczył wręcz z magią, a w dodatku należała do naprawdę nielicznego grona oficerów Ludowej Marynarki odpornych na zbiorowe przygnębienie wynikające z technicznej przewagi przeciwnika. Wiedziała oczywiście, że ma do dyspozycji sprzęt gorszy od używanego przez RMN, ale traktowała to jak wyzwanie, a nie powód do desperowania. Wychodziło na to, że towarzysz komisarz pojął w czym rzecz i był gotów ignorować braki w rewolucyjnym słownictwie towarzyszki porucznik Foraker. Caslet mógł mieć jedynie nadzieję, że stan ten potrwa dłużej, bo na zmiany w reakcjach Shannon nie było co liczyć.

Pochylił się nad jej ramieniem i spojrzał na ekran. Shannon już zakończyła komputerową obróbkę odczytu sensorów i na ekranie widać było największe możliwe powiększenie, które Casletowi i tak niewiele mówiło.

— Co to według ciebie jest, Shannon? — spytał.

— Cóż, skipper… trudno jednoznacznie powiedzieć… jakbyśmy byli bliżej… — Wystukała kolejną komendę na klawiaturze. — Pasywne sensory są do dupy na taką odległość, sir.

— Towarzyszu komandorze! — warknął Caslet.

Shannon, wzruszyła ramionami i przestała zajmować się nieistotną duperelą. Caslet posłał Jourdainowi przepraszające spojrzenie. Komisarz nie wyglądał na szczęśliwego, ale przeszedł w przeciwległy koniec mostka i zajął się studiowaniem informacji na ekranie stanowiska enviro, jak zaczęto nazywać system podtrzymywania życia. W ten sposób mógł spokojnie udawać, że nic nie słyszy, toteż Caslet z ulgą skupił się na oficerze taktycznym. Porucznik Foraker tymczasem mamrotała coś pod nosem, zmuszając komputer do operacji, które zaskoczyłyby jego projektanta. Caslet czekał cierpliwie, wiedząc z doświadczenia, że w takim stanie jest stracona dla wszechświata, bowiem jej niepodzielna uwaga skupia się na wspaniałych zabawkach, które Ludowa Marynarka dostarczyła dla jej wyłącznej rozrywki. Odczekał, aż jej palce znieruchomieją na kilka sekund, i odchrząknął głośno.

— Mów do mnie, Shannon! — zażądał stanowczo.

Gwałtownie usiadła prosto, popatrzyła na niego jak wrona na drewniane pięć centów i po sekundzie uśmiechnęła się radośnie.

— Przepraszam, skipper. Co pan mówił?

— Powiedziałem, że chcę wiedzieć, co odkryłaś — wyjaśnił Caslet z cierpliwością rezerwowaną zazwyczaj dla małych dzieci albo tępych przełożonych.

Porucznik Foraker miała na tyle przyzwoitości, by się zarumienić.

— Tego, tak, sss… towarzyszu komandorze. Problem w tym, że nie do końca jestem pewna, co odkryłam. Nie możemy przypadkiem podkraść się troszkę bliżej?

— Nie możemy — uciął stanowczo temat.

Shannon znała rozkazy równie dobrze jak on i nie powinna o to pytać. Nie żeby nie miała racji, bo sam uważał, że powinni zbliżyć się do nadlatujących okrętów, ale niestety rozkazy sformułował ktoś paranoicznie przezorny. Vaubon miał za wszelką cenę uniknąć wykrycia, co oznaczało w praktyce zakaz włączania napędu.

W opinii towarzysza komandora Warnera Casleta był to czysty idiotyzm ograniczający jedynie skuteczność wykonania zadania. Jego krążownik został wysłany po to, by jak najdokładniej zidentyfikował skład zgrupowania przeciwnika, gdy ten się tylko pokaże. Znajdował się o sto tysięcy kilometrów od granicy wejścia w nadprzestrzeń wewnątrz systemu Casca i żeby skutecznie wykonać zadanie, powinien po odkryciu wroga zbliżyć się na tyle, by uzyskać jednoznaczną identyfikację wszystkich jego okrętów przy użyciu aktywnych sensorów, po czym zawrócić i zniknąć w nadprzestrzeni. Było fizyczną niemożliwością, by ktokolwiek zdołał mu w tym przeszkodzić, i nie istniał żaden logiczny powód, dla którego nie miałby tego zrobić. Królewska Marynarka nic by nie skorzystała na wiedzy, że w systemie czekał zwiadowca strony przeciwnej, który odkrył przybycie jej okrętów, zidentyfikował je i poleciał zameldować o wszystkim gdzie trzeba. Gdyby Royal Manticoran Navy nie doszła do wniosku, że przeciwnik interesuje się systemem Casca, nie wzmacniałaby stacjonujących tu sił, toteż potwierdzenie, że Ludowa Marynarka rzeczywiście wykazuje owo zainteresowanie, nie mogło zaszkodzić planom dowództwa. Tym bardziej, że z tego co wiedział, głównym celem operacji „Pozór” było utwierdzenie przeciwnika w tym mniemaniu. Zakaz ujawniania obecności jego okrętu utwierdził jedynie komandora Casleta w przekonaniu, że najlepszy nawet oficer głupieje, kiedy osiąga stopień flagowy.

— No, to wszystko, co mogę panu powiedzieć, to będą przypuszczenia, skipper — ostrzegła Shannon.

— W takim razie przypuszczaj.

— Dobrze, sir. — Kolejne polecenie podświetliło dwa z trzynastu widocznych na ekranie symboli oznaczających okręty liniowe. — Wygląda na to, że zmodernizowano je bardziej, niż przypuszczaliśmy, bo ze wszystkich mam emisje sprzętu używanego przez Królewską Marynarkę. Musieli wymienić wszystkie aktywne sensory, ale z tych dwóch tutaj mam emisje Alfa Romeo 7 Baker, skipper.

— Doprawdy? — mruknął Caslet.

Foraker energicznie przytaknęła, ciężko z siebie zadowolona.

Miała powody: AR-7(b) był standardowym radarem montowanym na wszystkich dreadnaughtach i superdreadnaughtach Ludowej Marynarki. Nie był tak dobry jak te używane przez RMN, choć głównie z powodu rozdzielczości pozwalającej na lepszy odczyt i wzmocnienie sygnału odebranego. AR-7(b) miał taką samą moc i zasięg i był naprawdę dobrym urządzeniem, toteż rozsądne było, że Marynarka Graysona zostawiła nie uszkodzone radary na zdobytych okrętach.

— Aha — potwierdziła Shannon i spoważniała. — problem w tym, że jestem pewna tylko tych dwóch. Próbowałam znaleźć współzależność między siłami napędów i przyspieszeniem, ale nic nie wyszło, prawdopodobnie przez te nowe kompensatory bezwładnościowe, które RMN montuje na wszystkich okrętach od pewnego czasu. Nawet nie wiemy dokładnie, o ile są lepsze od starych, a ponieważ te okręty nie lecą z maksymalną prędkością, nie mam pełnego odczytu możliwości ich napędów. Lepiej powinno się udać z masą, bo nasze superdreadnoughty są mniejsze. Zaraz, coś mi świta…

Co jej świtało, Caslet się nie dowiedział, gdyż nagle rozległ się melodyjny sygnał i Shannon zajęła się klawiaturą. Po kilku kolejnych sekundach trzy kolejne okręty dorobiły się białych obwódek.

— No proszę! — ucieszyła się Shannon. — Powinnam przeprosić komputer. To, co mamy, to czysta spekulacja, ale proszę posłuchać, sir… to jest towarzyszu komandorze…

Urwała, spojrzała na Jourdaina z mieszaniną żalu i zniecierpliwienia, po czym wzruszyła ramionami i wróciła do klawiatury, przesuwając kursor na jeden z nie ozdobionych niczym symboli. Równocześnie podjęła przerwane wyjaśnienia:

— Wycisnęłam najlepszy możliwy z tej odległości odczyt siły napędów i porównałam go z przyspieszeniem. Nie da nam to dokładnego wyliczenia masy, ale powinno wskazać, które okręty są większe od pozostałych, prawda?

— Prawda. — Caslet resztką sił powstrzymał się, by nie skląć jej od najgorszych.

Nic by to nie dało, ponieważ Shannon naprawdę nie miała pojęcia, jak go denerwowało traktowanie jak półidioty i całego durnia i tłumaczenie mu po kolei tego, co albo już wiedział od dawna, albo zdążył się wcześniej domyśleć. Używana przez nią metoda łopatologii stosowanej miała jedną zaletę: Shannon tłumaczyła wszystkie drobiazgi, a więc i te, których rozmówca nie znał, jak i te, których zapomniał wziąć pod uwagę.

— Więc tak. Mogę panu powiedzieć, skipper, że to jest największy okręt ze wszystkich, więc założyłam, że to superdreadnaught — wyjaśniła i wskazała trzy jednostki z białymi obwódkami. — Te mają zbliżoną masę, ale osiągają taką samą prędkość przy mocy napędów mniejszej o pięć procent. Zakładając, że wszystkie mają nowe kompensatory, oznacza to, że są mniejsze od pierwszego, ale niewiele. Skoro pierwszy to superdreadnaught, nie mogą być dreadnaughtami, bo byłyby największe w swej klasie w całej znanej galaktyce. Co więcej, sygnatury ich napędów pasują do tych dwóch, które mają nasze radary.

— Royal Manticoran Navy ma też trochę mniejszych superdreadnaughtów — przypomniał Caslet.

— Zgadza się. Wiemy jednak, ile ich jest, i właśnie sprawdzałam, co o ich dyslokacji wie nasz wywiad. Razem jest ich pięćdziesiąt trzy. Trzydzieści dwa są ponoć w Thetis i Lowell, pięć gdzieś na północ od Grendelsbane, a dziesięć wchodzi w skład Home Fleet. Ponieważ nic nie miało prawa tak szybko przylecieć tu z systemu Manticore, możemy ich nie brać pod uwagę. Naturalnie przy założeniu, że wywiad znowu nie dał dupy. Pozostaje więc sześć, o których nic nie wiemy. Ponieważ pięć jest mniejszych od wzorcowego, istnieją dwie możliwości: albo są to okręty klasy DuQuesne przekazane przez Royal Manticoran Navy Marynarce Graysona, albo mamy przez sobą osiemdziesiąt procent nie zlokalizowanych dotąd mniejszych superdreadnaughtów wchodzących w skład RMN. Nie wiem, jakie są statystyczne szansę tej drugiej kombinacji, ale sądzę, że nieduże.

— Doskonale, Shannon — pochwalił ją Caslet i uśmiechnął się szeroko, klepiąc ją po ramieniu.

Rzeczywiście była to spekulacja, ale logiczna i oparta na solidnych podstawach. Gdyby mogli zbliżyć się nieco, miałby pewność. Gdyby…

— Coś jeszcze, Shannon?

— Niestety nie, skipper. Z tej odległości nie wycisnę ze sprzętu nic więcej, bo inne źródła napędu powodują zbyt wiele interferencji. Mogę tylko sądzić, że z drugiej strony formacji jest też pięć okrętów liniowych, ale nic więcej o nich panu nie powiem. A jeśli utrzymają kurs, nie będziemy w stanie uzyskać lepszych odczytów, nim wyjdą z zasięgu sensorów.

— Nic nie szkodzi, Shannon, i tak doskonale się spisałaś.

— Jest jakaś szansa, by ktoś obejrzał sobie drugą stronę ich szyku, skipper? — spytała z nadzieją.

— Obawiam się że nie. — Caslet westchnął. — De Conde jest zbyt daleko i nie ma na pokładzie tak dobrej czarownicy taktycznej jak my.

Ostatnie zdanie powiedział z uśmiechem i ponownie poklepał ją po ramieniu. A potem podszedł do Jourdaina, nadal zajętego systemem podtrzymywania życia.

— I co, towarzyszu komandorze?

— Tak jak mówiłem, towarzyszu komisarzu: jesteśmy zbyt daleko, by uzyskać jednoznaczne odczyty. Przy tym założeniu jednak sądzę, że operacja jak dotąd przebiega zgodnie z planem. Podejdźmy może do stanowiska astrogacyjnego… o, właśnie. Jak widać, ugrupowanie przeciwnika wyszło z nadprzestrzeni w rejonie wskazującym na najkrótszą trasę przejścia z systemu Yeltsin. Co więcej, towarzyszka porucznik Foraker potwierdziła bez wątpliwości emisje naszych radarów z dwóch ich okrętów liniowych, co wskazuje, że są to pryzy przekazane przez RMN Marynarce Graysona. Możemy także założyć na podstawie innych danych, że trzy kolejne okręty są mniejsze od superdreadnaughtów Królewskiej Marynarki, co sugeruje, że też są pryzami z tego samego źródła. Co prawda jest to wniosek wynikający z dedukcji, nie z dowodów, ale nie ma sposobu, by go potwierdzić, nie zbliżając się do przeciwnika, a tego zabraniają nam rozkazy.

Jourdain skinął głową, Caslet zaś westchnął i przeszedł do najtrudniejszego.

— Natomiast martwi mnie coś innego, towarzyszu komisarzu: wygląda na to, że jest ich za dużo.

— Jak to: za dużo?

— Naliczyliśmy trzynaście okrętów liniowych.

— Aha. — Jourdain podrapał się w ciemię i widać było, że myśli intensywnie.

Nie był idiotą o wyłącznie politycznym zacięciu i zwracał równie baczną uwagę na odprawy przed rozpoczęciem zadania, co na rewolucyjnego ducha załogi i na to, by Vaubon nie zawiódł zaufania Komitetu.

— Właśnie. — Caslet przerwał w końcu milczenie, widząc że towarzysz komisarz sam do niczego nie dojdzie. — Jeżeli to są superdreadnoughty Marynarki Graysona, to po drodze ktoś się do nich dosiadł. A raczej dwa ktosie.

— Można to wytłumaczyć rozmaicie — sprzeciwił się Jourdain. — Królewska Marynarka najprawdopodobniej sięgnęła do wszelkich możliwych źródeł, by zareagować na nasz atak. To mogą być dwa dreadnaughty odwołane z eskorty jakiegoś konwoju.

— Przynajmniej jeden to superdreadnaught, towarzyszu komisarzu.

— Nadal mogły zostać odwołane z jakiejś eskorty.

— Mogły, choć to mało prawdopodobne, bo superdreadnaughtów z zasady się do tego nie używa. Z drugiej strony równie mało prawdopodobnym jest, by Royal Manticoran Navy operowała pojedynczymi dywizjonami i jeden taki akurat znalazł się w pobliżu.

— Racja. — Tym razem Jourdain westchnął i dodał: — cóż, skąd by się nie wzięły, przybyły z kierunku Yeltsina. Poza tym wywiad dawał ledwie sześćdziesiąt procent szans na to, by stocznie Królestwa zdołały tak szybko wyremontować wszystkie jedenaście pryzów. Stoczniowcy graysońscy są powolniejsi, więc najprawdopodobniej mamy do czynienia z dwoma dywizjonami superdreadnaughtów RMN, a samodzielne działanie połowy eskadry jest już znacznie prawdopodobniejsze, zgadza się?

Caslet przytaknął z namysłem. Tej możliwości nie wziął pod uwagę, a miała ona sens.

— W każdym razie przynajmniej pięć z nich to okręty graysońskie — ciągnął Jourdain. — A więc najprawdopodobniej są to wszystkie zdolne do lotów pozasystemowych okręty liniowe Marynarki Graysona.

Ostatnie zdanie zabrzmiało tak, jakby towarzysz komisarz próbował sam siebie przekonać, że ma rację. Caslet nie odezwał się i znów zapadła cisza, którą ponownie przerwał Jourdain:

— W porządku, skoro z tej odległości niczego więcej się nie dowiemy, poczekamy, aż przeciwnik wyjdzie z zasięgu sensorów, i udamy się na miejsce spotkania.



ROZDZIAŁ XIX

Gwardzista Yard stojący na warcie przed drzwiami kabiny Honor wyprężył się w postawie zasadniczej, widząc ją w korytarzu. Honor z kolei zastanawiała się, jak dalece głupio z jego perspektywy wyglądała zbliżająca się procesja. Prowadził LaFollet, potem szła ona, za nią maszerowali Abraham Jackson, nadal w sutannie i komży, oraz Jared Sutton, a całość zamykał Jamie Candless niczym uczciwy eskortowiec floty. Wszystko to było dla niej nienormalne i skomplikowane, choć było niczym w porównaniu z pierwszą kolacją u Mayhewów. Jako nieprzyzwyczajona do tego, by ktoś ciągle gapił się jej w talerz, przez cały posiłek musiała powstrzymywać odruch spoglądania za siebie na milczących ochroniarzy Protektora. Była wówczas naprawdę wdzięczna losowi, że nie musi przez całą dobę mieć osobistej ochrony. Jak się okazało, los był bardziej złośliwy niż dotąd go podejrzewała.

LaFollet i Candless zostali na korytarzu, pozostała dwójka weszła w ślad za nią do kabiny. Drzwi do jadalni były otwarte, a MacGuiness właśnie zakończył nakrywanie do stołu.

— Jesteś gotów, Mac? — spytała, podchodząc.

— Naturalnie, milady — zapewnił steward, odsuwając wysoki stołek Nimitza.

Treecat przeskoczył nań z jej ramienia. Honor uśmiechnęła się i oceniła:

— Sądzę, że komandor Jackson będzie chciał wpierw przebrać się w coś… wygodniejszego.

Kapelan roześmiał się i zdjął komżę. MacGuiness odebrał ją od niego i starannie przerzucił przez ramię, posyłając Honor pełne wyrzutu spojrzenie.

— Dalej nie będę się rozbierał, Mac — uspokoił go Jackson, wygładzając sutannę. — Jest mi całkiem wygodnie, milady. W końcu ten uniform nosiłem przez ponad pięć lat standardowych, nim pierwszy raz włożyłem mundur marynarki.

— W takim razie siadajmy, panowie — zaprosiła, dając przykład.

Nimitz znajdował się po jej prawej, Sutton po lewej, a Jackson naprzeciwko, po drugiej stronie długiego stołu. MacGuiness nalał wina, specjalnie na tę okazję przeznaczonego, pochodzącego z Gryphona chablis z niewielkiego południowego kontynentu zwanego Wishbone. Dla Honor było ono nieco zbyt słodkie — wolała czerwone wino burgundzkie z Manticore, ale wśród mieszkańców Graysona popularniejsze stały się łagodniejsze i słodsze wina, a ponieważ dania były typowo graysońskie, poszła na ustępstwa.

Mac wycofał się, obecni skosztowali wina, a Honor przyglądała im się spod oka. Tradycją już stało się, że zapraszała Jacksona na obiad po mszy niedzielnej, a Sutton obecność miał niejako w obowiązkach służbowych jako część zawodowej edukacji. Z obowiązkami służbowymi radził już sobie nie najgorzej, natomiast towarzyskie pozostawiały jeszcze sporo do życzenia. Poza tym był członkiem jej oficjalnej „rodziny” i lubiła go, co także nie było bez wpływu na to, że chciała go częściej widywać.

Upiła łyk ze swego kielicha, spojrzała na Jacksona i przerwała milczenie:

— Jeśli niewierna może wyrazić opinię, to podobał mi się dzisiejszy hymn, Abrahamie. Ten po kazaniu.

— Nigdy nie miałem nic przeciwko komplementom, milady. A ten hymn jest rzeczywiście ładny.

— I niepodobny do innych, które słyszałam.

— Dlatego, że jest znacznie starszy niż większość naszej muzyki sakralnej. Jeśli dobrze pamiętam, pochodzi z XIX wieku, czyli z II wieku Przed Diasporą, z Ziemi. Skomponował go człowiek nazwiskiem Whiting w czasach, gdy nie tylko nie było lotów kosmicznych, ale nawet nie istniały jeszcze samoloty. Od tej pory parokrotnie go poprawiano, ale nadal słychać oryginalne brzmienie i jest ono naprawdę piękne. I pasujące do marynarki wojennej.

— Zgadzam się. Ale przeważnie się zgadzam z twoim gustem muzycznym. Szkoda tylko, że mam głos brzmiący jak sygnał alarmu bojowego.

Jackson uniósł kielich, milcząco zgadzając się z obydwoma stwierdzeniami, i Honor uśmiechnęła się. A zaraz potem spoważniała.

— Wiesz, nadal dziwnie się czuję… biorąc udział w oficjalnej mszy na pokładzie okrętu… Nie źle, ale dziwnie. Na okrętach Królewskiej Marynarki także odprawiane są nabożeństwa i każdy kapitan stara się od czasu do czasu uczestniczyć w nich, ale są one sprawą całkowicie dobrowolną, a odprawiający je mają także inne obowiązki na okręcie. W RMN nie ma Korpusu Kapelanów.

— Cóż, szczerość za szczerość, milady. Dla każdego mieszkańca Graysona równie dziwne jest to, jak jakakolwiek marynarka wojenna zdołała przetrwać bez kapelanów pokładowych. Naturalnie poszliśmy na ustępstwa, odkąd zaczęliśmy wypożyczać personel z Królewskiej Marynarki. Choćby takie, że udział we mszy jest dobrowolny. I to wydaje mi się słuszne, bo nawet gdy wszyscy na pokładzie należeli do Kościoła, czułem, że przymusowi wierni nie są dokładnie tym, o co Bogu chodzi.

Sutton otworzył usta, zastanowił się i zamknął je, nie wydając żadnego dźwięku. Honor zauważyła to, więc patrzyła na niego. Porucznik zaczął się wiercić na krześle, ale nadal nic nie mówił.

— Tak, Jared? — zaprosiła go w sposób uniemożliwiający dłuższe milczenie.

Sutton jeszcze przez chwilę wahał się — widać było, że czuje się nieswojo, ale w końcu skrzywił się leciutko i powiedział:

— Tak sobie właśnie pomyślałem, milady, że wielka szkoda, iż niektórzy nie myślą w ten sposób co brat Jackson o „przymusowych wiernych”.

Jego oczy miały nieco przepraszający wyraz, ale w głosie brzmiało sporo złości. W czym nie było nic dziwnego — Jared Sutton wyrobił w sobie bowiem silne poczucie lojalności wobec Honor, a Marchanta już wcześniej nie darzył sympatią.

— Jeśli masz na myśli patrona Burdette, Jared, to możesz mówić otwarcie — odezwał się kwaśno Jackson, co było nietypowe, bo starał się utrzymywać raczej radosny ton. — Nie wiem, czym się zakończy ta cała sprawa, ale znam na tyle dobrze wielebnego Hanksa, by nie podejrzewać, że potraktuje łagodnie poczynania patrona Burdette. Nie dość, że usunął wyznaczonego przez Synod kapłana z katedry, to jeszcze rozkazał swoim ludziom brać udział w nabożeństwach odprawianych przez tego złamanego kuta…

Urwał i zarumienił się po czubki włosów. Księża też ludzie i nikt nie miał im za złe, gdy w gniewie zaklęli, ale znajdował się na pokładzie okrętu, gdzie nie było to przyjęte, a co więcej był w obecności kobiety, więc takie zachowanie było nie do pomyślenia.

— To jest, chciałem powiedzieć Marchanta — dokończył niezgrabnie.

— Cóż, w tej kwestii jesteśmy zgodni, więc nie ma co się nad nią dłużej rozwodzić — Honor ucięła dyskusję na ten temat.

Co prawda nie był to jeszcze kryzys religijny, ale wszystko ku temu zmierzało i nie chciała marnować wolnego czasu na martwienie się, co też z tego wymknie. Jackson zrozumiał, o co jej chodzi, i postanowił pomóc.

— Mówiła pani o oficjalnych i nieoficjalnych nabożeństwach, milady — podpowiedział uprzejmie.

— To nie tak: nabożeństwa zawsze są oficjalne. Mówiłam, że w Royal Manticoran Navy nie ma oficjalnego Korpusu Kapelanów, czyli nie ma ludzi, którzy na okrętach byliby tylko kapelanami i nie pełnili żadnych innych funkcji czy nie mieli innych obowiązków. Najprawdopodobniej dlatego, że w Królestwie jest zbyt dużo religii i wyznań, by wykonalne było posiadanie na każdym okręcie przedstawicieli ich wszystkich. — Sprostowała i uśmiechnęła się, nagle tknięta nową myślą. — Na pierwszym superdreadnaughtcie, na którym służyłam, kapitan był rzymskim katolikiem, pierwszy oficer ortodoksyjnym żydem, astrogator buddystą, oficer łącznościowy agnostykiem, a jeśli dobrze pamiętam, oficer taktyczny adwentystą dnia siódmego, natomiast mat O’Brien, operator sensorów, kapłanem shinto. I to wszystko tylko na mostku. Poza tym na pokładzie znajdowało się jeszcze ponad sześć tysięcy ludzi i Bóg jedyny wie, do ilu kościołów należeli.

— Słodki Boże! — jęknął Jackson jedynie na wpół żartobliwie. — Jak zdołaliście uniknąć konfliktów przy takiej różnorodności wyznań?

— Widzisz, podstawowa różnica polega na tym, że system Manticore został skolonizowany przez grupę ludzi świeckich rozmaitych wyznań, którzy utworzyli państwo. Nie zrozum mnie źle, ale według mnie większość problemów, jakie macie od początku istnienia kolonii na Graysonie, bierze się stąd, że został on zasiedlony przez ludzi kościoła, którzy niejako przez przypadek stworzyli państwo. Przecież gdyby nie mania religijna, nikt normalny nie próbowałby osiedlać się na planecie o tak wrogim środowisku naturalnym! Rozumiem, że od wojny domowej sporo się zmieniło na lepsze, ale dla ludzi, którzy przybyli kolonizować Manticore, sam pomysł państwa zdominowanego przez kościół byłby zboczeniem nie do przyjęcia. Wszyscy pamiętali, do czego podobne pomysły prowadziły na Ziemi, i to niekoniecznie w odległych historycznie czasach.

Jackson słuchał jej uważnie, choć z przekrzywioną zabawnie głową, a gdy skończyła, przytaknął po chwili zastanowienia. Natomiast Jared wyglądał na ogłupionego.

— Przepraszam, milady, ale nie całkiem rozumiem — przyznał, tym razem już bez popędzania.

— Patronka ma na myśli… — zaczął Jackson i umilkł, krzywiąc się z niesmakiem. — Przepraszam, milady, czasami wyłazi ze mnie zacięcie pedagogiczne. Przeważnie w najmniej odpowiednim momencie.

— Rzeczywiście? — zdziwiła się niewinnie Honor. Kapelan podniósł z uśmiechem ręce, poddając się.

— Widzisz, Jared: koloniści, którzy przybyli zasiedlać tak Manticore, jak i Graysona, pochodzili głównie z zachodniej półkuli Ziemi — wyjaśniła Honor. — Ale mieli całkowicie odmienne powody, dla których chcieli ją opuścić. Kolonizujący Manticore mieli dość przeludnionej planety o częściowo zniszczonym środowisku naturalnym. Szukali wolnej przestrzeni i nowych okazji ekonomicznych i nie było prawie wśród nich takich, którzy z jakichkolwiek powodów uważaliby się za prześladowaną mniejszość. Ci, którzy przybyli na Graysona, byli klasycznymi emigrantami religijnymi, uważającymi się za prześladowaną mniejszość. Dlatego na Manticore od samego początku znajdowali się przedstawiciele wszystkich chyba istniejących religii, przyzwyczajeni do współżycia ze sobą i wzajemnej tolerancji, a wasi przodkowie nie znali z własnego doświadczenia tolerancji wobec innych wyznań ani też nie byli różnowiercami. Właśnie to, że należeli do jednego kościoła i uciekali przed prześladowaniami, nieważne czy rzeczywistymi czy wymyślonymi, spowodowało, iż nieuchronnie musieli stworzyć jednowyznaniowe państwo kościelne.

— Rozumiem, milady. Ale co pani miała na myśli, mówiąc o pomysłach, do których państwa wyznaniowe doprowadziły na Ziemi?

— Dwie trzecie kolonistów pochodziło z Europy, a w Europie wojny religijne i prześladowania sekt, jak nazywano innowierców, trwały, zdaje się, od VI wieku Przed Diasporą, jeśli nie dłużej. Całe narody spędzały wieki na próbach wzajemnego wymordowania się z powodów religijnych i to czasami znacznie mniej poważnych niż te, które doprowadziły do waszej wojny domowej. Ponieważ nie chcieli, by historia się powtórzyła, przyjęli rozwiązanie, które sprawdziło się w Ameryce Północnej, gdzie podstawą istnienia państwa był rozdział kościoła i państwa. W Gwiezdnym Królestwie państwo ma prawny zakaz mieszania się w sprawy kościoła, a kościół w sprawy państwa. Dotyczy to, ma się rozumieć, każdego wyznania.

Sutton wytrzeszczył oczy, bowiem pomysł takiego rozdziału był mu całkowicie obcy. Po chwili spojrzał na Jacksona, szukając u niego potwierdzenia, czy to, co usłyszał, jest w ogóle możliwe.

— Lady Harrington ma rację. I biorąc pod uwagę różnorodność religii istniejących w Królestwie Manticore, jego założyciele mieli całkowitą rację, postępując w ten sposób. — Kapłan uśmiechnął się smutno. — Każdy, kto studiuje historię, dochodzi do nieuchronnego wniosku, będącego okrutną ironią losu. Ludzie spędzili więcej czasu, zabijając się „w imię Boga”, niż na jakimkolwiek innym zajęciu poza spaniem. Przypomnij sobie naszą wojnę domową i tych lunatyków z Masady. Wiem, że Bóg nas kocha, ale przynajmniej od czasu do czasu musimy być dla niego cholernym rozczarowaniem.


Wsporniki główne zostały umieszczone na miejscach. Adam Gerrick stał na rusztowaniu wieńczącym to, co miało być głównym wejściem, i obserwował montaż olbrzymich paneli krystoplastu. Choć miały ledwie trzy milimetry grubości i były znacznie lżejsze niż szklane, ważyły niemało, jako że każdy miał sześć metrów długości i tyleż szerokości, a ciążenie panujące na Graysonie było o siedemnaście procent wyższe od ziemskiego, czyli standardowego. Ledwie cztery lata temu podobna operacja byłaby niezwykle skomplikowana i wymagałaby dźwigów, siły fizycznej i trzykrotnie więcej ludzi, teraz przy wykorzystaniu antygrawitacji olbrzymie, przezroczyste panele umieszczono na miejscu z zachowaniem środków ostrożności, ale stosunkowo łatwo. Widząc to, Gerrick poczuł dumę, której jeszcze nie nauczył się traktować jako czegoś naturalnego.

Odwrócił się i zajął oglądaniem całej budowy. Była to jedna z mniejszych kopuł, gdyż patron Mueller zdecydował, że wpierw musi obejrzeć przykład, nim podejmie decyzję dotyczącą kopuły przykrywającej całe miasto czy tereny rolnicze. Przyznać należało, że wybrał doskonałe miejsce na tę próbną, która miała osłaniać szkołę średnią imienia Winstona Muellera znajdującą się na wzgórzu wychodzącym na God’s Teras — najpiękniejszy łańcuch jezior na kontynencie Idaho. Po zakończeniu kopuły koronującej wzgórze miano na tym terenie posiać ziemską trawę i zbudować boiska oraz basen kąpielowy — dar lady Harrington. Samo wspomnienie miny administratora wywołało uśmiech na twarzy Gerricka — gdy tamten się o tym dowiedział, był naturalnie wdzięczny (bo za prezenty należy być wdzięcznym), ale przede wszystkim ogłupiony, bowiem pojęcia nie miał, co zrobić z tym basenem.

Budowa, choć niewielka, sprawiała mu wiele satysfakcji, ukazywała bowiem zupełnie nowe zastosowanie pomysłu zrodzonego z wyzwania, jakim było użycie technologii Królestwa dla potrzeb Graysona. Projektując pierwszą kopułę, Gerrick tak naprawdę nie zdawał sobie sprawy, jakie skutki będzie to miało dla wszystkich i jak dalece zmieni życie na Graysonie. Teraz teoria stawała się praktyką i oprócz satysfakcji z dobrze wykonanej pracy czuł prawdziwe szczęście, wiedząc, że pomógł uczynić swą planetę bardziej nadającym się do życia miejscem. A takie szczęście spotykało naprawdę niewielu inżynierów.

Nie bez znaczenia naturalnie był fakt, że przy okazji stał się jednym z najbogatszych obywateli Graysona. Taka świadomość skutecznie poprawiała samopoczucie.

Obrócił się na wschód i obserwował zakończenie montażu pierwszej tafli na najwyższym poziomie. Ten w sumie niewielki kawałek tworzywa powodował złudzenie, że cała konstrukcja jest krzywa i niebezpiecznie brak jej równowagi, ale Gerrick wiedział, że zamontowanie następnej zmieni ten obraz. Poza tym sam sprawdził obliczenia wytrzymałościowe do dziesiętnych części oraz dodał olbrzymi margines bezpieczeństwa (ponad pięćset procent), by mieć pewność, że całość jest naprawdę solidna. Tafla została przyklejona i uszczelniona, a ekipa przeniosła się na zachodnią stronę, by założyć drugą, także nad dachem szkoły. Zasadą było jak najprędzej wykończyć cały szczyt kopuły, by nie narażać konstrukcji na zbędne a nierównomierne obciążenie. Adam był zwolennikiem tej metody — obliczenia były właściwe, ale zdawał sobie sprawę z istnienia czegoś takiego jak prawo Murphy’ego i wolał nie ryzykować.

Uśmiechnął się i spojrzał w dół, słysząc gwar dziecięcych głosów przebijających się przez normalne odgłosy budowy. Na placu pojawiła się grupa przyszłych uczniów i uczennic pod opieką nauczycieli. Wycieczka została uzgodniona z szefem budowy, a jej celem było pokazanie dzieciom ostatniej fazy prac. Naturalnie przeszły odpowiednie przeszkolenie, a i tak zwiększono środki bezpieczeństwa. Była to w pewnym sensie zbędna ostrożność, gdyż graysońskie dzieci bardzo szybko uczyły się poważnie traktować ostrzeżenia dorosłych. Teraz stanęły pod ukończoną już wschodnią ścianą, zachowując się, jak im kazano, ale to nie miało wpływu na ich zainteresowanie i sposób jego okazywania. Nawet z tej odległości widział ich podekscytowanie, gdy obserwowały podróż w górę kolejnych tafli przypominających egzotyczne nasionolbrzymy, i słyszał ich śmiech. Rano rozmawiał z kilkorgiem z nich i dwóch chłopaków sprawiało całkiem obiecujące wrażenie. Być może zostaną w przyszłości inżynierami…

Przesunął spojrzenie na ścianę ponad wycieczką… i dlatego właśnie widział wszystko od samego początku.

Zaczęło się niezwykle łagodnie, podobnie jak większość naprawdę poważnych wypadków. W pierwszym momencie wydało mu się, że to tylko jego wyobraźnia, ale tak nie było. Jeden z głównych wsporników nośnych, wykonany ze stopu mocniejszego niż tytan i osadzony w otworze mającym czternaście metrów głębokości i sięgającym skały, a na dodatek zalany ponad stoma tonami cerambetu, pochylił się niczym wątłe drzewko na silnym wietrze. Tylko że nie był wolno stojącym drzewkiem, a elementem skomplikowanej konstrukcji stanowiącej o całości kopuły. Gerrick patrzył, wytrzeszczając oczy, jak wspornik obraca się w wywierconym otworze, jakby nie spojono go ze skałą najtwardszym i najgęstszym ze znanych materiałów budowlanych, a zwyczajnym błotem. To, co widział, nie mogło się wydarzyć. To było po prostu niemożliwe! A jednak to, co widział, działo się naprawdę.

Spojrzał na inne elementy, na które rozkładały się obciążenia pierwotnie przewidziane dla wadliwego wspornika. Laik nie wiedziałby, o które chodzi, dla niego były one oczywiste. I poczuł serce w gardle, widząc, że jeden z nich także zaczyna zmieniać położenie!

Przez jeden upiorny, nie kończący się moment przyglądał się temu w stanie całkowitego paraliżu, wiedząc już, że jest świadkiem katastrofy. Trwało to cztery, może pięć sekund, ale owa chwila bezczynnego szoku prześladowała go do samej śmierci. Niczego nie był w stanie zmienić ani nikogo uratować i wiedział o tym. Miał tę pewność, bo zbyt dużo działo się zbyt szybko i zbyt głośno. Łańcuch wydarzeń, których nikt nie mógł powstrzymać, już się rozpoczął i nic, co on sam by zrobił, nie uczyniłoby najmniejszej różnicy. Mimo tej świadomości Adam Gerrick nigdy nie wybaczył sobie tej chwili bezruchu.

Od strony poruszających się wsporników dobiegł cichy, prawie niesłyszalny jęk i tafla krystoplastu oderwała się z mocowania. Połyskując w świetle słonecznym, runęła w dół, już nie wolno i z wdziękiem, lecz ze świstem powietrza niczym ostrze gilotyny. Gerrick ocknął się i zaczął biec. Błyskawicznie po części zeskoczył, a po części zbiegł z rusztowania i pognał prosto ku walącym się wspornikom, wykrzykując z całych sił ostrzeżenie. Było to czyste szaleństwo, bowiem gdyby dobiegł, zginąłby, ale to mu nawet nie przyszło do głowy. Myślał wyłącznie o dzieciach stojących w teoretycznie najbezpieczniejszym miejscu całej budowy… bezpośrednio pod walącą się konstrukcją.

Wmawiał sobie potem, że gdyby zareagował wcześniej, może choć kilkoro zdołałoby się uratować. Inżynier wiedział, że nie była to prawda, ale do człowieka mającego dwójkę własnych dzieci to nie docierało. I nigdy nie dotarło.

Jedno z dzieci spojrzało na niego — dziewczynka nie więcej niż jedenastoletnia uśmiechnęła się, nie mając pojęcia, co się dzieje, i pomachała do niego. A w następnej sekundzie osiemdziesiąt tysięcy ton metalu i krystoplastu opadło na ziemię, niszcząc ten uśmiech na zawsze.



ROZDZIAŁ XX

Honor Harrington siedziała w swojej kabinie i wpatrywała się tępo przed siebie nie widzącym wzrokiem. Trzymała w ramionach zwiniętego w kłębek Nimitza, który pierwszy raz nie był w stanie jej pomóc, bo sam był zbyt przybity. Nimitz również kochał dzieci, a w wypadku zginęło ich trzydzieścioro. Najstarsze miało trzynaście lat, a wszystkie zostały zmiażdżone i zmasakrowane przez walącą się konstrukcję. I to była jej wina.

Obojętne co się stało, co spowodowało katastrofę, Honor uważała, że była wszystkiemu winna, bo to ona umożliwiła powstanie Sky Domes. To jej pieniądze pozwoliły powstać firmie, a jej zapał, by zapewnić ludziom pracę, a domenie pieniądze, spowodował, iż idea kopuł rozpowszechniła się na całej planecie.

Po jej lewym policzku spłynęła łza, wywołując dziwne reakcje sztucznych nerwów, ale nawet nie próbowała jej otrzeć. Świadomie czy nie, stała się powodem śmierci trzydzieściorga dzieci i pięćdziesięciu dwóch osób dorosłych — trójki nauczycieli, którzy w ostatniej sekundzie życia bez wątpienia zrozumieli, co czeka ich i ich podopiecznych, oraz czterdziestu dziewięciu pracowników Sky Domes. Jej pracowników i w większości mieszkańców jej domeny.

Wciągnęła spazmatycznie powietrze i przytuliła Nimitza. Po jej policzkach płynęły łzy, a pamięć na okrągło odtwarzała ostatnią wiadomość od Adama Gerricka. Był w podartym ubraniu, zakrwawiony i brudny, bowiem brał udział w skazanej na fiasko, szaleńczej akcji ratunkowej natychmiast po katastrofie. Wraz ze wszystkimi, którzy przeżyli, próbował jak najszybciej dotrzeć do ofiar. Dotarli i znaleźli same trupy. Zalana łzami szara twarz spoglądająca na nią z ekranu należała do człowieka, który właśnie zobaczył, jak wygląda piekło. Do kogoś, kto żałował, że nie zginął pod gruzami swego marzenia. I rozumiała go doskonale.


— Nie, do cholery! — krzyknął Gerrick i gdyby nie opatrunki na poranionych dłoniach, może udusiłby stojącego nad nim urzędasa. — Moi ludzie muszą brać udział w dochodzeniu!

— Obawiam się, że to będzie niemożliwe — odparł inspektor budowlany jadowicie.

Stali obaj w rumowisku kopuły, a za każdym niczym armie czekały załogi. Ocaleli z grupy montażowej Sky Domes pracowali jak szaleni, ramię w ramię z ekipami ratunkowymi z domeny Mueller, próbując uratować tylu rannych, ilu tylko się dało, ale ostatniego żywego wydobyli godzinę temu. A dni wymagało, nawet przy użyciu sprzętu produkcji Manticore, wydobycie wszystkich ciał. Teraz, gdy już nie było się po co spieszyć, wszyscy zaczęli zastanawiać się, jak coś takiego w ogóle było możliwe, i szok, który spowodował, iż dotąd byli sojusznikami, zmienił się w rosnącą gwałtownie złość.

— To zrób tak, żeby to było możliwe! — warknął Gerrick. — Do cholery, człowieku, mamy rozpoczęte dwadzieścia trzy inne budowy! Muszę wiedzieć, co się tu właściwie stało!

— Stało się to, panie Gerrick, że pańscy ludzie zabili osiemdziesiąt dwie osoby, w tym trzydzieścioro dzieci z domeny Mueller! — odparł lodowato inspektor i Gerrick drgnął, jakby go właśnie spoliczkowano. — A co do tego, dlaczego tak się stało, to nie mam wątpliwości, że odkryjemy użycie gorszych materiałów budowlanych i niestaranności w wykonawstwie.

— Nie! — zaprzeczył Gerrick. — Sky Domes nigdy tak nie postępowało i nie postępuje! Przecież tu zginęło pięćdziesięciu naszych ludzi! Myśli pan, że bylibyśmy zdolni…

— Nie muszę myśleć, panie Gerrick! — Inspektor przywołał gestem jednego z pomocników.

Mężczyzna trzymał w dłoni coś, co wyglądało jak cerambet. Patrząc prosto w oczy Gerricka, zacisnął pięść i cerambet rozpadł się na proszek niczym wysuszony muł. Otrzepał dłoń, a w jego oczach była czysta nienawiść.

— Jeżeli miałeś pan nadzieję, że pozwolę wam, skurwiele, ukryć to, to żeś się pan grubo pomylił, panie Gerrick! — oznajmił lodowato inspektor. — Osobiście sprawdzę wszystkie materiały i wytropię każdą fuszerkę, którą odstawiliście na tej budowie. A potem dopilnuję, żebyś pan i wszyscy odpowiedzialni w tej zasranej firmie zostali oskarżeni o morderstwo! I jeszcze jedno: jeśli za dziesięć minut zobaczę któregoś z was na terenie budowy, to na Boga, każę zastrzelić skurwysyna!


— Mój Boże! — sapnął Benjamin Mayhew, nie mogąc oderwać wzroku z przekazu na żywo nadawanego z domeny Mueller.

Obok stał Prestwick, równie blady jak on i jeszcze bardziej przybity.

— Słodki Boże! — powtórzył ochryple Mayhew. — Jak, Henry?! Jakim cudem to się mogło stać?

— Nie wiem, Wasza Miłość — wyszeptał Prestwick, patrząc, jak spod uniesionego dźwigara ratownicy wydobywają małe, zmasakrowane ciała.

W domenie Mueller panowała już noc, ale całe miejsce katastrofy jasno oświetlały reflektory. Dostępu pilnował kordon Gwardii Mueller, a tuż za nim stali rodzice zabitych i inni mieszkańcy domeny. Nikt się nie odzywał, ale na wszystkich twarzach widać było żal i rozpacz. Kanclerzowi trzęsły się ręce, gdy w końcu zmusił się, by odwrócić wzrok i siąść na najbliższym krześle.

— Inspektorzy budowlani z domeny Mueller twierdzą, że katastrofa nastąpiła dlatego, że użyto materiałów budowlanych zbyt niskiej jakości, niezgodnych ze specyfikacją — powiedział po chwili.

— Lady Harrington nigdy by się na to nie zgodziła! — warknął Benjamin, spoglądając na niego wilkiem. — A nasi inżynierowie sprawdzili każdą ścieżkę w oryginalnym projekcie kopuły. Wszystkie kopuły mają taką samą konstrukcję, różnią się tylko wielkością i dostosowaniem do wymogów terenu! Ten projekt pod każdym względem, także parametrów wytrzymałościowych, przekraczał przyjęte normy, a Sky Domes i tak zarabiało na tym dwadzieścia pięć procent! Henry, co mogłoby ją do tego skłonić?

— Nie powiedziałem wcale, że to zrobiła, Wasza Miłość. I nie powiedziałem, że o tym wiedziała. Wystarczy jednak spojrzeć na ilość rozpoczętych budów, by zdać sobie sprawę, jakie kwoty mógł ktoś zarobić na użyciu gorszych materiałów.

— Nigdy. — Głos Benjamina był czystym lodem.

— Wasza Miłość, inspektorzy z domeny Mueller przysłali próbki cerambetu do naszego laboratorium — powiedział ciężko Prestwick. — Widziałem wyniki wstępnych analiz. Produkt finalny jest grubo poniżej normy.

Benjamin wytrzeszczył oczy, próbując zrozumieć to, co słyszy, ale nie był w stanie. Użycie gorszej jakości materiałów do budowy szkolnej kopuły nie mieściło mu się w głowie. Nikt pochodzący z Graysona nie naraziłby na niebezpieczeństwo dzieci, bo cały styl życia, wszystko dosłownie było podporządkowane ich ochronie.

— Przykro mi, Wasza Miłość — dodał miękko kanclerz. — i to bardziej niż potrafię wyrazić, ale widziałem wyniki…

— Lady Harrington o niczym nie wiedziała! — szepnął Protektor. — Nie miała prawa wiedzieć, bo nigdy by na to nie pozwoliła. Tak samo zresztą jak Adam Gerrick.

— Zgadzam się całkowicie, ale to jest w tej chwili bez znaczenia. Lady Harrington jest głównym udziałowcem Sky Domes. Gerrick naczelnym inżynierem, a Howard Clinkscales trzecim udziałowcem. Co by się nie stało, cała odpowiedzialność spada na nich. Ich bowiem obowiązkiem było dopilnować, by podobna katastrofa nigdy się nie wydarzyła. A oni nie wywiązali się z tego obowiązku.

Protektor ukrył twarz w dłoniach, czując przeszywający go dreszcz. Chłód nie miał nic wspólnego ze śmiercią, której żniwo właśnie obejrzał, lecz z jej konsekwencjami. Nienawidził się za to, co czuł, ale nie miał wyboru: był Protektorem Graysona, co oznaczało, że musiał być także zwierzęciem politycznym i odłożyć na bok sentymenty.

W ciągu godzin, a najdalej dni wynik analiz, które widział Prestwick, staną się znane także dziennikarzom i to, co właśnie powiedział, powtarzać będą wszystkie serwisy informacyjne na planecie. A nic, dosłownie nic nie było w stanie bardziej rozwścieczyć mieszkańców niż informacja, że przez szwindel z użyciem tandetnych materiałów zginęły dzieci. Wszyscy, którzy dotąd atakowali Honor, ba — wszyscy, którzy żywili wobec niej prywatne wątpliwości, po usłyszeniu tej wiadomości znienawidzą ją. A w ślad za tym pójdą oskarżenia i to wszystkie bijące na jedną nutę: oto co się dzieje, gdy pozwala się kobiecie robić to, co powinien robić mężczyzna, i jeszcze daje się jej męską władzę. I niech ktoś spróbuje powiedzieć, że śmierć tych dzieci była wynikiem woli bożej!

Prawie słyszał już te głosy, a wraz z nimi inne, domagające się całkowitego zaprzestania reform.


— Dobry Boże w niebiesiech! Co myśmy zrobili?! — wyszeptał William Fitzclarence blady jak śmierć na chorągwi, oglądając wraz z Samuellem Muellerem i Edmodem Marchantem transmisję z miejsca katastrofy.

— Dzieci! Zabiliśmy trzydzieścioro dzieci!

— Nie, mój panie — sprzeciwił się Marchant.

Burdette spojrzał na niego przerażonymi oczyma, nie bardzo pewien, co słyszy. W oczach Marchanta nie było szoku, była za to olbrzymia satysfakcja i zdecydowanie.

— My nie zabiliśmy nikogo, patronie Burdette — wyjaśnił cichym i przekonującym głosem. — To z woli bożej zginęli niewinni, nie z naszej.

— Z woli bożej?! — powtórzył tępo Burdette. Marchant przytaknął energicznie.

— Nie mamy wyboru, realizując wolę bożą. Musimy ludziom uświadomić, w jakim niebezpieczeństwie znaleźli się, pozwalając, by zatruwała ich ta szatańska nierządnica i jej poplecznicy.

— Ale to…! — bąknął nieco głośniej Fitzclarence.

Marchant westchnął ciężko.

— Wiem, ale taka była wola Boga. Nie mogliśmy wiedzieć ani kiedy dokładnie kopuła runie, ani tym bardziej, że będą przy tym dzieci i to akurat tam, gdzie będzie najwięcej ofiar. Ale Bóg to wiedział, więc czy pozwoliłby jej runąć, gdyby nie stanowiło to części Jego planu? Ich śmierć była straszna, ale ich dusze są teraz z Panem, niewinne, bezgrzeszne i nie zepsute przez pokusy tego świata. A ich śmierć zwielokrotniła efekt naszego planu ponad wszelkie wyobrażenia. Teraz cały świat dostrzeże konsekwencje bezmyślnego godzenia się na „reformy” i rozpustę. Nic innego nie było w stanie tak skutecznie uświadomić ludziom tej prawdy. Te dzieci to męczennicy pańscy, którzy zginęli w Jego imię, podobnie jak wielu innych w przeszłości.

— On ma rację, William — dodał cicho Mueller.

Na twarz Fitzclarence’a zaczęły nieśmiało wracać kolory. Odwrócił się do Muellera, ale zanim zdążył coś powiedzieć, ten uniósł dłoń i dodał:

— Moi inspektorzy znaleźli już felerny cerambet. Poczekają dzień lub dwa, nim to ogłoszą: tyle ile trzeba na przeprowadzanie analiz sprawdzających, żeby nikt nie był w stanie podważyć ich wyników. I wtedy będziemy mieli dowód! A wówczas ani ta suka, ani Protektor nie zdołają się wyśliznąć. Nie decydowaliśmy, bo nie było to możliwe, kiedy kopuła ma runąć. O tym zdecydował Bóg i spowodował, że nasz plan powiódł się bardziej niż ośmielaliśmy się marzyć.

— Może… może macie rację — wykrztusił powoli Burdette.

Przerażenie w jego oczach ustąpiło natchnionej pewności i zimnej kalkulacji.

— To jej wina, nie nasza! — oznajmił. — To ona nas do tego zmusiła.

— Oczywiście, że to jej wina — zgodził się Marchant. — trzeba ostrego miecza, by odciąć szatańską maskę, a my, którzy władamy mieczem Pana, możemy jedynie w pokorze przyjąć cenę, którą nam za to wyznaczy.

— Racja! — potwierdził Burdette już prawie normalnym tonem i spojrzał z zadowoleniem na ekran. — Rozpoczęliśmy dzieło boże i jeśli Bóg zażądał, byśmy nosili na dłoniach krew, to niech się dzieje Jego wola. A ta dziwka wszeteczna niech się przez wieczność smaży w piekle za to, że nas do tego zmusiła!


Adam Gerrick wszedł do sali konferencyjnej. Wyglądał jak upiór. Młodzieniec, który rankiem wyjechał do domeny Mueller, zginął pod gruzami swego snu. Człowiek, który wrócił do domeny Harrington, był prześladowanym przez koszmary wrakiem pozbawionym jakiejkolwiek radości życia.

Ale był też pełen determinacji i wściekłości. Determinacji, by dowiedzieć się, jak niemożliwe stało się faktem, i wściekłości, by dorwać odpowiedzialnego czy odpowiedzialnych za to masowe morderstwo. Przyrzekł sobie po drodze, że gdy znajdzie to ścierwo, zadusi własnoręcznie. A jeśli będzie ich paru, to zaprosi do pomocy Howarda Clinkscalesa.

— Panowie, inspektorzy z domeny Mueller zabronili nam wstępu na teren katastrofy — powitał czekających na niego starszych inżynierów. — Ich prawo. Mamy jednakże nasze nagrania, archiwa i dokumenty. Wiemy, co z materiałów budowlanych powinno znaleźć się na budowie, i musimy dowiedzieć się, co się tam faktycznie znalazło i w jaki sposób.

— Ale… — zaczął jeden z obecnych i umilkł, gdy Gerrick na niego spojrzał.

Lodowaty, pozbawiony uczuć wzrok sprawił, iż protestujący oblizał nerwowo wargi i spojrzał bezradnie na kolegów. Po czym niechętnie z powrotem na szefa.

— Czego? — spytał Gerrick głosem o temperaturze płynnego helu.

— Już to sprawdziłem — oznajmił Frederic Benninton. — Sprawdziłem wszystkie materiały, które wysłaliśmy na budowę. Faktury zakupu, dowody pobrania z magazynów, potwierdzenia przyjęcia… no, wszystko. Zrobiliśmy nawet inwenturę magazynu.

— I?

— I wszystko się zgadza! Wszystkie materiały były najwyższej jakości zgodnie z ustalonymi przez ciebie specyfikacjami i nikt niczego po drodze nie podmienił. Tu są wszystkie dane — wskazał na jeden z przenośnych komputerów. — I nie tylko moje, bo jako szef zaopatrzenia jestem pierwszym logicznym podejrzanym. Więc sprawdzałem wszystko z Jackiem Howellem z księgowości i sprowadziłem trzech inspektorów z domeny Harrington. Wszystko się zgadza i wszystkie obliczenia pokrywają się, a sprawdzaliśmy pięć razy! Wszystko, co kupiliśmy i dostarczyliśmy na budowę, przewyższało ustalone normy!

— W takim razie jakiś skurwiel podmienił je na placu. Zamienił kody i przed montażem podłożył szmelc!

— Niemożliwe! — Bennington był pewien swego. — Praca toczyła się przez całą dobę i przez cały ten czas nagrywaliśmy wszystko. Wiesz o tym.

Gerrick skinął głową. Tę budowę wybrano, by sprawdzić, czy przyjęte dotąd metody pracy są najoptymalniejsze z punktu widzenia efektywności i dlatego nagrywano dokładnie wszystkie fazy budowy od chwili pojawienia się na miejscu pierwszych pracowników Sky Domes.

— Gdyby ktokolwiek ukradł czy podmienił cokolwiek, mielibyśmy na to dowód w postaci nagrania. Wiesz, że niewielu pracowników wiedziało o nagrywaniu, a system był zabezpieczony przed majstrowaniem, więc nikt nie zamienił nagrań. Mamy ujęcia wszystkich ciężarówek, które wjechały na teren budowy, i poza tymi, które wywoziły ziemię i śmieci, żadna nie wyjechała z ładunkiem. Powtarzam, Adam: żadna!

— Widziałem ten cerambet… — powiedział powoli Gerrick. — Kruszył się w rękach, Fred. Kruszył się jak… jak zaschnięte błoto!

— Nic na to nie poradzę — odparł spokojnie Bennington. — Jedyne, o czym mogę cię zapewnić, to to, że mamy dowody i to potwierdzone, że na terenie budowy nie mógł znaleźć się jakikolwiek materiał budowlany gorszej jakości niż wyszczególniony w specyfikacji.

— W te dowody nikt nie uwierzy! — rozległ się spokojny, ale władczy głos i wszyscy jak na komendę odwrócili się do mówiącego.

Howard Clinkscales przyjrzał się im uważnie i dodał:

— My wiemy, że te dane są prawdziwe, ale kto uwierzy nam? Jeżeli Adam widział to, co widział, to znaczy, że na budowie są materiały nie odpowiadające normom. Nie wiemy, jak się tam znalazły, ale nie ma sensu twierdzić, że ich tam nie ma, bo to nieprawda. A nasza patronka jest głównym udziałowcem Sky Domes. Jeżeli udostępnimy nasze dane do wglądu, zniszczymy resztki zaufania do niej, jakie pozostały mieszkańcom Graysona. Burdette i reszta znów zaczną wrzeszczeć, że je sfałszowaliśmy, a jej inspektorzy podpisali się pod tym, bo im tak kazała. I nie ma sposobu, abyśmy zdołali udowodnić, że tak nie było. Nie w sytuacji, w której fizyczne dowody na coś przeciwnego znajdują się na miejscu katastrofy.

Rozejrzał się ponownie po obecnych. Po minach inżynierów widać było, że zrozumieli. Natomiast Gerrick potrząsnął z uporem głową i było oczywiste, że nie zamierza się poddać.

— Myli się pan, lordzie Clinkscales — oświadczył rzeczowo.

Zarządca spojrzał nań zaskoczony — nie przywykł, by ktoś sprzeciwiał mu się tak zdecydowanie, a zwłaszcza z taką pewnością w głosie.

— Nie jest pan inżynierem, więc to zrozumiałe — ciągnął tymczasem Gerrick. — Bez wątpienia ma pan całkowitą rację co do tego, co się stanie, jeśli udostępnimy dane Freda, ale nie musimy tego robić. Możemy sprawdzić, co się stało w inny sposób.

— Jak? — spytał Clinkscales, nie ukrywając, że chciałby uwierzyć, ale nie ma zbytniej nadziei.

— A tak, że jesteśmy tu wszyscy poza panem inżynierami. Najlepszymi inżynierami na tej planecie, do cholery! Wiemy, że nasze dane dotyczące materiałów są prawdziwe i mamy kompletny wizualny zapis wszystkiego, co działo się na budowie, łącznie z katastrofą. Do tego posiadamy nie tylko plany i ostateczne specyfikacje, ale także wszystkie szkice, projekty i obliczenia, od pomiarów terenu zaczynając.

— I?

— I to oznacza, że mamy wszystko co potrzebne, by dojść do prawdy. Bo skoro Fred ma rację co do jakości dostarczonych materiałów, to może być tylko jeden powód katastrofy. Ktoś w jakiś sposób spowodował runięcie kopuły, a my mamy wszystkie informacje niezbędne do tego, by odkryć, jak skurwysyn to zrobił.

— Spowodował runięcie?! — Clinkscales spojrzał na niego przenikliwie. — Wiem, że nie chcesz uwierzyć, że to była nasza wina. Sam nie chcę w to uwierzyć! Ale zastanów się: jeśli nie chodziło tu o pospolity kant z materiałami budowlanymi, a to wykluczyliśmy, to pozostaje nam tylko jedno. Sugerujesz, że ktoś chciał, by kopuła się zawaliła!

— Niczego nie sugeruję. Kieruję się najprostszą zasadą logiczną: jeżeli wyeliminuje się wszystkie niemożliwe rozwiązania, to to, które pozostanie, musi być prawdą. A nie ulega żadnej wątpliwości, że jeżeli ta kopuła została wykonana z właściwych materiałów i zgodnie z planami, które opracowaliśmy, to, co wydarzyło się dziś rano, po prostu nie mogło się wydarzyć. Jest to fizycznie niemożliwe!

— Aha… — mruknął Clinkscales i zamilkł.

A w jego osobie zaszła subtelna, acz dla wszystkich zauważalna zmiana — siedział przed nimi już nie zarządca domeny Harrington, lecz dawny szef planetarnej służby bezpieczeństwa. Kiedy przemówił, wszyscy zrozumieli, że już nie podważa tej możliwości, lecz szuka konkretnych odpowiedzi.

— Dlaczego ktoś chciałby zawalenia się kopuły? I co za zboczony matkojebca byłby gotów zamordować dzieci?!

— Jeszcze nie wiem — przyznał ponuro Gerrick. — Ale zamierzam się dowiedzieć.

— W jaki sposób?

— Zaczniemy od tego, że przepuścimy nagrania przez komputer. — Gerrick zwrócił się bardziej do współpracowników niż do pytającego. — Chcę mieć dokładną i pełną analizę tego, co się stało. Kopuła zaczęła się walić w sektorze alfa wschodniej ćwiartki. Widziałem to na własne oczy. Ale chcę znać dokładny przebieg całego procesu krok po kroku.

— Mogę się tym zająć — zaoferował się jeden z obecnych, nie kryjąc ulgi, że może skupić się na czymś konkretnym. — Zajmie to z dziesięć do dwunastu godzin, ale gwarantuję, że to co dostaniemy będzie zgodne z prawdą.

— Doskonale. Potem wymodelujemy wszystkie możliwe kombinacje czynników, które mogły wywołać taki skutek. Niech ktoś ściągnie dane o warunkach meteorologicznych z domeny Mueller za ostatnie trzy miesiące. Co prawda pojęcia nie mam, jaki to mogło mieć wpływ, ale może jakaś anomalia pogodowa też się do tego przyczyniła.

— Mało prawdopodobne… — zauważył ktoś.

— Oczywiście że tak, ale musimy wziąć pod uwagę wszystkie możliwości i to nie tylko dla naszych własnych analiz. Chcę dostać tego pokurwieńca, który to zrobił! Chcę go postawić przed sądem i chcę siedzieć w pierwszym rzędzie, jak będą gnoja wieszać. Widziałem, jak giną te dzieci… — Gerrickowi załamał się głos, a twarz sprawiała wrażenie jeszcze starszej, nim nie wziął się w garść. — Widziałem, jak giną, i kiedy znajdziemy tego sadystę, który je zamordował, nie chcę, by istniał choć cień wątpliwości co do jego winy.

Odpowiedział mu głuchy pomruk.

— Masz rację — przyznał Clinkscales z namysłem. — jeżeli, a w tej chwili jest to tylko „jeżeli”, ktoś celowo spowodował katastrofę, to nasze dane muszą być spójne i konkretne. Nie możemy sobie pozwolić na niesprawdzenie do końca czegokolwiek.

Gerrick kiwnął głową, a Clinkscales dodał, nie ukrywając wściekłości:

— I weź pod uwagę jeszcze jedno: możecie być w stanie odkryć, co się stało i jak do tego doprowadzono. Pozostaną jednakże jeszcze dwie równie istotne kwestie: kto to zrobił i dlaczego. Dopiero gdy poznamy odpowiedzi na te pytania, będziemy mieli zakończoną sprawę. A to musimy udowodnić w sposób równie nie budzący wątpliwości jak to, w jaki sposób tego dokonano.

— To może być trudniejsze… zwłaszcza to „dlaczego” — ostrzegł Gerrick.

— Adam — powiedział Clinkscales z uśmiechem, od którego w sali zrobiło się nagle znacznie chłodniej. — Jesteś inżynierem. Ja byłem policjantem i to, jak mi się wydaje, nie najgorszym. Jeśli powiesz mi, jak to zostało zrobione, dowiem się, kto i dlaczego to zrobił. Chet, chcę mieć dane osobowe wszystkich zatrudnionych na tej budowie. Wy się zajmijcie swoimi analizami, a ja sprawdzę sobie wszystkich, którzy mieli coś wspólnego z tą budową. Jeżeli to było celowe działanie, a nie karygodne niedbalstwo, to ktoś, gdzieś, zostawił jakieś ślady. Kiedy powiecie mi, co i jak zrobiono, będę wiedział, gdzie go szukać. A kiedy ich znajdziemy, dają ci słowo, Adam, że będziesz siedział w pierwszym rzędzie!

Ostatniej wypowiedzi towarzyszył lodowaty uśmiech pełen sprawiającej naprawdę porażające wrażenie pewności.



ROZDZIAŁ XXI

Towarzysz kontradmirał Thomas Theisman wkroczył do flagowej sali odpraw okrętu Ludowej Marynarki Conquistador. Tuż za nim szedł towarzysz komisarz Dennis LePic. Theisman niespecjalnie go lubił, choć niechęć ta wynikała bardziej z konieczności ciągnięcia wszędzie ze sobą politruka niż z osobistych przywar LePica. Zbyt często widział skutki wtrącania się ignorantów, czyli polityków i bezpieki, w operacje militarne, by nie wiedzieć, że zabieranie takich właśnie ignorantów na miejsce akcji może mieć skutki wręcz katastrofalne, gdyż tam mogą wszystko spieprzyć szybciej i dokładniej.

Z drugiej strony był świadom, że ma niesamowite wręcz szczęście, że sam tu jest. Fiasko próby zajęcia systemu Yeltsin przeżył tylko dlatego, że zdołał dzięki szczęśliwemu przypadkowi zadać eskadrze Honor Harrington spore straty, nim został zmuszony do poddania swego niszczyciela. To osiągnięcie w połączeniu z prośbą kapitana Yu o azyl uratowało go przed konsekwencjami tego, co przytrafiło się na samym początku wojny 9. Eskadrze Krążowników. Udowodnił, że dowodząca nią komodor była idiotką, za co jej rodzina i przyjaciele rozgnietliby go, gdyby mogli, ale nowe władze z całej klasy legislatorów uczyniły kozła ofiarnego, toteż to komodor Reichman została rozstrzelana. A on dostał awans.

Wszechświat może i nie był przepełniony sprawiedliwością, ale wychodziło na to, że jakoś udawało się wyrównywać rachunki i był to szczegół, o którym powinien pamiętać Komitet Bezpieczeństwa Publicznego.

Porzucił rozmyślania, siadając na swoim miejscu przy stole konferencyjnym. LePic wśliznął się na sąsiednie krzesło. Theisman rozejrzał się po obecnych. U szczytu stołu siedzieli wiceadmirał Thurston i jego komisarz Preznikov, a naprzeciwko Theismana zajmowała miejsce dowodząca Grupą Wydzieloną 14.1 Meredith Chavez, którą dobrze znał, i George DuPres, jej komisarz, którego nie znał w ogóle. O tym ostatnim krążyły jednak słuchy, że jest skłonny bardziej niż inni pozwolić zawodowcom wykonywać swoje obowiązki. Biorąc pod uwagę prawie radosny nastrój Meredith, mogło to być zgodne z prawdą.

Jakieś trzy minuty później zjawili się: dowódca Grupy Wydzielonej 14.3 kontradmirał Chernov i towarzysz komisarz Johnson. W ten sposób dowództwo Zespołu Wydzielonego 14 znalazło się w komplecie. Naturalnie nie licząc szefów sztabów, których dowództwo floty uznało za niegodnych zaufania — o szczegółach operacji „Sztylet” mieli dowiedzieć się dopiero, gdy ta się rozpocznie. Nie było to obiecujące przygotowanie jak na tak skomplikowaną operację, ale z drugiej strony powinna być ona łatwa, jeżeli operacja „Pozór” zakończyła się sukcesem. Thomas Theisman jednakże nigdy nie był zwolennikiem uzależniania działań od magicznego słowa „jeżeli”.

— Skoro już jesteśmy w komplecie, chciałbym poinformować wszystkich, że wygląda na to, iż operacja „Pozór” udała się — zagaił Thurston.

Chavez i Chernov uśmiechnęli się, Theisman jedynie skinął głową — „wygląda na to” było kolejnym ze zwrotów, które wywoływały u niego niezbyt miłe skojarzenia.

Thurston uruchomił holoprojektor i nad stołem pojawiła się sfera gwiezdnej mapy, na której systemy Minette i Candor oznaczone były czerwonym kolorem, a Casca, Doreas i Grendelsbane pulsowały żółcią.

— Wszyscy wiecie, że towarzysze admirałowie McQueen i Abbot zdobyli systemy Minette i Candor — podjął Thurston. — Przy zajmowaniu systemu Minette ponieśliśmy większe straty, niż się spodziewaliśmy, ale przeciwnik wystrzelał cały zapas rakiet, tak więc teraz może jedynie bezsilnie obserwować z obrzeży systemu nasze poczynania. Stracił zresztą także sporo okrętów i nawet z pełnymi magazynami amunicyjnymi nie stanowiłby zagrożenia. Candor zajęliśmy bez walki, jako że pikieta RMN nie składała się z okrętów większych niż krążowniki liniowe. Thurston przerwał na chwilę, przyjrzał się obecnym, jakby sprawdzając, czy za nim nadążają. Następnie podświetlił Grendelsbane i kontynuował:

— Jak również wiecie, od ponad miesiąca mamy na obrzeżach systemów Casca i Grendelsbane posterunki zwiadowcze. Z ich meldunków wynika, że dowodząca w Grendelsbane admirał Hemphill zachowuje daleko posuniętą ostrożność: wszystkie okręty liniowe pozostają w systemie, najprawdopodobniej by uniemożliwić nam kolejne uderzenie oskrzydlające, jeżeli by się o takim dowiedziała. Wysłała natomiast krążowniki liniowe, by wzmocniły pikietę w układzie Doreas, a część lekkich jednostek do Minette. Sugeruje to, że na tych właśnie systemach skupiła uwagę; czeka na posiłki, potem spróbuje je odbić… czyli postępuje dokładnie tak, jak chcieliśmy. Co ważniejsze, otrzymaliśmy informację o pojawieniu się silnej grupy okrętów liniowych przeciwnika w systemie Casca. Ciekawe skąd przybyły, nieprawdaż?

Tym razem nawet Theisman uśmiechnął się, widząc błysk zębów Thurstona. Uważał go za zimno kalkulującego sukinsyna i nie lubił, ale musiał przyznać, że wiedział, jak postępować ze słuchaczami.

— Nie uzyskaliśmy co prawda tak dobrych odczytów identyfikacyjnych, jak bym tego chciał — przyznał Thurston — ale to co mamy wskazuje, że przeciwnik kolejny raz postąpił zgodnie z naszymi życzeniami i prognozami. Bez cienia wątpliwości zidentyfikowaliśmy co najmniej pięć naszych byłych superdreadnaughtów, a zarówno czas przybycia jak i kierunek, z którego nadleciały, wskazuje, iż przybyły z Yeltsina i że jest to reakcja na wynik operacji „Pozór”. Wszystkie okręty zjawiły się jako jedna grupa, co świadczy o tym, że wyruszyły z jednego miejsca, bowiem gdyby było inaczej, taki zbieg czasowy byłby nieprawdopodobny.

Theisman kiwnął głową. Zgadzał się z tym rozumowaniem, ale nie do końca, dlatego uniósł dłoń, prosząc o głos.

— Tak, towarzyszu admirale Theisman?

— Mamy potwierdzenie przybycia pięciu naszych byłych okrętów, towarzyszu admirale?

— Zgadza się.

— Tylko pięciu?

Przed udzieleniem odpowiedzi Thurston i Preznikov wymienili znaczące spojrzenia.

— Tylko, towarzyszu admirale — potwierdził Thurston. — nasz okręt znajdował się w dużej odległości od nieprzyjaciela, a wszyscy wiemy, jak niedokładne są odczyty pasywnych sensorów. Poza tym nasze byłe okręty oprócz napraw musiały przejść bardziej gruntowną modernizację niż zakładaliśmy, co dodatkowo utrudniło identyfikację i analizę odczytów. Jednakże biorąc pod uwagę czas przybycia, kierunek i liczbę okrętów, zarówno mój sztab, jak i ja uważamy, że część z tych jednostek to stracone przez nas superdreadnoughty wchodzące obecnie w skład Marynarki Graysona, ale po tak kompleksowej modernizacji, że nie sposób ich zidentyfikować z całkowitą pewnością.

— O ilu okrętach liniowych mowa, towarzyszu admirale?

— O ośmiu, to jest prawdopodobnie o ośmiu. — Widząc minę Theismana, Thurston wzruszył ramionami i dodał: — musieli wziąć ze sobą parę okrętów Royal Manticoran Navy, które akurat znalazły się w systemie Yeltsin. Wiemy, że stacjonujące tam dotąd okręty Królewskiej Marynarki zostały wycofane, bo zidentyfikowaliśmy je niedawno w Thetis. Ale Yeltsin to doskonałe miejsce zbiórki czy ostatnich manewrów przed dotarciem na front, toteż nic dziwnego, że były tam jakieś okręty RMN.

Theisman przytaknął i pogrążył się w myślach. Rozumowanie było słuszne, a należało do niego jeszcze dodać fakt, iż Marynarka Graysona także potrzebowała ćwiczeń, co zwiększało atrakcyjność systemu dla Royal Manticoran Navy. Niepokojące było co innego — zakładając, że wywiad miał rację, nawet stocznie Królestwa Manticore nie zdołałyby wyremontować więcej jak osiem ze zdobytych okrętów. A stocznie Republiki w tym czasie nie zdołałyby zakończyć prac przy szóstym. Jakim więc cudem stoczniowcy graysońscy zdołali prawie dorównać najlepszym? Skoro pięć okrętów zidentyfikowano z dużą dozą prawdopodobieństwa, mogło to oznaczać tylko jedno — sojusz zabrał wszystkie zdolne do walki okręty liniowe z systemu Yeltsin, by jak najprędzej zneutralizować zagrożenie, jakim były dlań okręty Ludowej Marynarki przebywające w systemach Candor i Minette. Wyglądało na to, że zaczęli od układu Candor.

— Na podstawie danych wywiadu zdecydowaliśmy z towarzyszem komisarzem Preznikovem rozpocząć operację „Sztylet” w ciągu najbliższych siedemdziesięciu dwóch godzin — oznajmił Thurston. — Lepiej co prawda byłoby rozpocząć ją natychmiast, za to mądrzej będzie spędzić dwa czy trzy dni na ćwiczeniach, skoro teraz możecie poinformować o jej celu sztaby i dowódców okrętów.

Theisman odetchnął z prawdziwą ulgą. W skład Zespołu Wydzielonego 14 wchodziło ponad sto sześćdziesiąt okrętów, w tym trzydzieści sześć pancerników i dwadzieścia cztery krążowniki liniowe. Brzmiało to groźnie, ale przy tak dalece posuniętych środkach utrzymania tajemnicy żaden z kapitanów nie miał pojęcia, co jest celem operacji „Sztylet”. Theisman za nieoficjalną zgodą LePica „przypadkowo” powiedział o tym swojemu sztabowi, więc dysponował zestawem planów na rozmaite sytuacje, ale nikt z podległych mu kapitanów o niczym nie wiedział, więc nie można było przeprowadzić choćby odprawy, o ćwiczeniach nie wspominając. A ostatni rok nauczył oficerów niezadawania pytań. Choćby dwa dni poświęcone na ćwiczenia i uzgodnienia były po prostu bezcenne, ale swoistą ciekawostkę stanowił fakt, w jaki sposób Thurston zdołał to wytłumaczyć Preznikovi. Być może komisarz ustąpił przed siłą logiki, co byłoby ewenementem, natomiast Theisman zdecydował się nie liczyć na to. Tak było bezpieczniej.

— Macie trzy godziny na poinformowanie o wszystkim sztabów i dowódców okrętów — wyjaśnił Thurston. — Dokładnie o trzynastej rozpoczniemy odprawę na częstotliwości całego zespołu. Zarówno towarzysz komisarz Preznikov jak i ja będziemy wtedy odpowiadali na pytania, jeśli się takowe pojawią. Zakładam, że odprawa zakończy się do szesnastej i rozpoczniemy ćwiczenia. Zaczniemy od symulacji i planu podstawowego. Koordynatorem będzie towarzyszka admirał Chavez, towarzysz komisarz Preznikov i ja będziemy obserwatorami i obrońcami. Potem…


Wyniki analiz przeciekły do mediów następnego dnia, tak jak się spodziewał Protektor — i rozpętało się piekło we wszystkich serwisach informacyjnych. Dziennikarze graysońscy byli bardziej odpowiedzialni, zwłaszcza w porównaniu z bandą żądnych sensacji pismaków z Gwiezdnego Królestwa, toteż dokładnie sprawdzili informacje przed podaniem ich do publicznej wiadomości. Złośliwi twierdzili co prawda, że są aż za bardzo „udomowieni”, łącząc wrodzony szacunek dla autorytetów z dokładnością, ale tym razem fakty były bezsporne. A Benjamin Mayhew nauczył się dzięki błędom innych, by nie kłamać dziennikarzom. Mógł im nie powiedzieć całej prawdy, ale nigdy nie kłamał, bo prędzej czy później wychodziło to na jaw. Niepełna prawda, brak komentarza czy utrzymywanie jakiejś sprawy w tajemnicy z konkretnych poważnych powodów to było jedno i większość była w stanie go zrozumieć, natomiast utrata wiarygodności poprzez grzech kłamstwa była zupełnie czym innym. I wcale nietrudnym do osiągnięcia. Dlatego zapytany wprost potwierdził wyniki analiz najspokojniej, jak potrafił, i zachował wiarygodność… choć sam nie wiedział, czy to było jeszcze istotne.

Szok i żal były dominującymi uczuciami na Graysonie jeszcze zanim rozpowszechniono wyniki analiz. Pomimo tradycyjnej autonomii każdej z domen ludzie odruchowo polegali na pomocy sąsiadów w naprawdę ciężkich sytuacjach. W tym jednakże wypadku możliwości domeny Mueller okazały się wystarczające, tym bardziej że dla ofiar prawie nic nie dało się zrobić. Brak aktywnego udziału zwiększył jedynie sympatię i rozpacz reszty mieszkańców Graysona, którzy dzięki połączeniu religii i warunków środowiskowych mieli prawie genetyczną potrzebę niesienia pomocy. Była to zresztą jedna z cech, które Benjamin najwyżej u swych rodaków cenił. Jednakże kiedy nie byli w stanie pomóc, czuli się tak, jakby w jakiś sposób zawiedli, a to w tym konkretnym przypadku nie było najkorzystniejsze — ludzie, którzy czują się winni, choćby zupełnie bezpodstawnie, mają skłonność do łatwiejszego wpadania w gniew, zwłaszcza wobec kogoś, kogo wina nie ulega wątpliwości.

A wyniki analiz i dochodzenia oraz komentarze dziennikarzy świadczyły o tym, że ktoś zawinił. Większość wsporników zawalonej kopuły została właściwie osadzona i zalana jak najlepszym cerambetem, ale nie wszystkie. Najgorsze zaś było to, że wszystko wskazywało, iż przyczyną katastrofy była niewystarczająca kontrola jakości na terenie budowy. Cerambet bowiem miał właściwy skład wymieszany w odpowiednich proporcjach, ale nie uzyskał swych normalnych właściwości, ponieważ nie został odpowiednio stopiony. Jak potwierdzili eksperci Protektora, był to głupi i prosty błąd, którego bez trudu można było uniknąć. Wynikał albo z winy niewłaściwie konserwowanego sprzętu, albo niewystarczającego przeszkolenia ludzi. Dziennikarze też do tego doszli, a wniosek był oczywisty: niezależnie od tego, czy uszkodzone były maszyny, czy używający ich ludzie nie wiedzieli, że źle postępują, wyłączną winę ponosił Grayson Sky Domes Ltd.

Chciwość — taki był potępiający i jednogłośny werdykt mediów. Sky Domes okazała się firmą bezwzględnie goniącą za jak największymi profitami. Nie zainwestowała w odpowiednie naprawy sprzętu lub też zbyt gwałtownie zwiększyła liczbę pracowników, by móc ich właściwie wyszkolić. A nie w pełni wyszkolony, nie wspominając już o niewyszkolonym robotniku, nie był w stanie właściwie obsługiwać nowoczesnych urządzeń budowlanych. Najgorsze zaś było to, że w żaden sposób nie dało się podważyć takiego werdyktu. Dowodem i to namacalnym był niewłaściwie obrobiony w ostatniej fazie cerambet. To odkrycie wywołało zresztą panikę — osiem z dwudziestu trzech budów kopuł zostało natychmiast wstrzymanych przez klientów, a piętnaście kontraktów anulowano od ręki. I nikt nawet słowem nie wspomniał, że to Sky Domes zaraz po katastrofie wstrzymało wszędzie prace, nie czekając na reakcje odbiorców. Benjamin wiedział, że polecenie to wydała osobiście Honor, nie chcąc ryzykować kolejnego wypadku, dopóki nie będzie wiadomo, co spowodowało pierwszy. Nikt też nawet się nie zająknął, że jeśli firma nie wywiąże się z terminów ukończenia budów, kary pochłoną całą fortunę lady Harrington i to nie tylko tę zainwestowaną na Graysonie, ale i pozostającą w Gwiezdnym Królestwie. Wydając to polecenie, ryzykowała całym swym stanem posiadania, a wszystko, co usłyszała opinia publiczna, to oskarżenie o chciwość, która doprowadziła do śmierci dzieci. I nie było sposobu, by to zmienić.

Była to katastrofa o znacznie większym zasięgu — wcześniejsze ataki na patronkę Harrington nagle nabrały zupełnie innej wymowy, a to, że była bohaterką, nie stanowiło usprawiedliwienia przy zarzucie o spowodowanie śmierci dzieci z tak przyziemnego i godnego potępienia powodu. Nawet część mieszkańców jej domeny wzdragała się przed dalszym popieraniem kogoś za to odpowiedzialnego, a jej wrogowie już otwarcie i entuzjastycznie dolewali oliwy do ognia.

Najwięcej szkód wywołała pierwsza konferencja prasowa patrona Muellera, która odbyła się, nim jeszcze ukończono akcję ratunkową. Inspektorzy budowlani nie obejrzeli jeszcze nawet miejsca wypadku, toteż wypowiadał się nader ostrożnie i uważał, by nikogo nie oskarżać. Zrobił to jednak w tak perfidny sposób, że nikt z widzów nie mógł mieć cienia wątpliwości, że za wszystko obwinia Honor Harrington. Ponieważ wyniki dochodzenia podano do publicznej wiadomości w czasie następnej konferencji, jego żal demonstracyjnie zmienił się we wściekłość i nie musiał już uważać, kogo i o co oskarża.

Zresztą nie on jeden zaczął gromkim głosem domagać się ukarania winnych. Burdette natychmiast brutalnie zaatakował Sky Domes i lady Harrington oraz powierzanie kobietom w ogóle władzy należnej mężczyznom. Zrobił to w ciągu godziny od podania informacji o zawaleniu się kopuły. Dołączył do niego Edmond Marchant, który w czasie, gdy większość księży odprawiała nabożeństwa, prosząc Boga o łaskę dla ofiar i ich rodzin, pluł jadem i potępieniem wiecznym z bezprawnie okupowanej ambony w katedrze Burdette. Napakowanej ludźmi do ostatniego miejsca od chwili, gdy rozeszła się wieść o jego krasomówczych kazaniach.

Benjamin Mayhew wiedział doskonale, że jeszcze panuje nad sytuacją, ale nie miał pojęcia, jak długo potrwa to „jeszcze”. Wściekłość skierowana przeciwko Honor Harrington wzbierała niczym fala tsunami — gdy dotrze do brzegu, zniszczy wszystko, co napotka na swej drodze. W tym najprawdopodobniej wszystko, o co walczył dla swej planety i swoich ludzi.


— Dziwne…

Cichy głos Stuarta Matthewsa zwrócił uwagę Adama Gerricka pochylonego nad swoim komputerem. Stuart, szef zespołu analizującego przebieg katastrofy, powiedział to bardziej do siebie niż do kogokolwiek innego, przyglądając się dokładnemu holograficznemu modelowi zawalonej kopuły. Model przedstawiał wszystko poza ofiarami, za co Gerrick był wdzięczny, ale i tak jego wyobraźnia dodawała zmasakrowane ciała tam, gdzie w rzeczywistości się znajdowały. Wstrząsnął nim dreszcz, gdy przypomniał sobie ten ostatni dziecięcy uśmiech.

Zamknął oczy, otrząsnął się ze wspomnień… a gdy odzyskał zdolność myślenia, wstał i podszedł do holoprojekcji.

— O co chodzi? — wychrypiał.

Miał zaczerwienione oczy i zapadniętą, ziemistą twarz, w czym nie było nic dziwnego — spał mniej niż dziesięć godzin w ciągu ostatnich dziewięćdziesięciu paru, które minęły od katastrofy. I to zresztą wyłącznie dlatego, że medyk odmówił mu kolejnej porcji stymulanta. Matthews wyglądał niewiele lepiej — jak wszyscy starsi inżynierowie Sky Domes nie spał, nie kąpał się i jadł byle co (czyli to co przyniesiono), aby tylko nie tracić czasu. Widać było, że jest zmęczony. Teraz zamrugał podkrążonymi oczyma, przesunął dłonią po tłustych, rzedniejących włosach i odparł:

— Sprawdzam, jak przebiegła rzeczywista katastrofa, i porównuję z naszymi symulacjami tego, co mogło się wydarzyć.

— I co?

— I nic się nie zgadza, Adam. Nawet uwzględniając to, że wszędzie był felerny cerambet.

— Że co?!

Gerrick przysiadł na stole, czując, że drżą mu nogi. Ciało poddawało się zmęczeniu, natomiast napędzany stymulantami umysł pracował nawet lepiej niż zwykle, tyle tylko że z dziwnym wrażeniem separacji od reszty osoby Adama Gerricka.

— Mówię, że to, co się stało, nie pasuje do symulacji tego, co się powinno stać.

— Musi — uparł się całkiem rozsądnie Gerrick. — Jesteś pewien, że uwzględniłeś wszystkie czynniki?

— Pewnie, że kurwa jestem pewien! — Matthewsowi zaczynały puszczać nerwy, jak wszystkim obecnym, choć robił, co mógł, by tego nie okazać.

Odetchnął głęboko parę razy, pomilczał dłuższą chwilę, a gdy wreszcie się odezwał, mówił w miarę normalnym głosem.

— Uwzględniliśmy wszystko, gwarantuję. Cholera, zaprogramowaliśmy nawet warunki atmosferyczne panujące przez cały okres od pierwszego pomiaru do rozpoczęcia budowy, żeby sprawdzić, czy nie miały przypadkiem jakiegoś wpływu na właściwości podłoża. I mówię ci, że żaden model nie pasuje do tego, co się w rzeczywistości wydarzyło.

— Dlaczego nie?

— Sam zobacz, tak będzie najprościej.

Stuart nacisnął klawisz na sterowniku i holoprojekcja zmieniła się, tworząc obraz na wpół ukończonej kopuły. Gerrick wstał i podszedł bliżej, by lepiej widzieć.

— Spowolniłem wszystko sześćdziesiąt razy, żeby dokładniej widać było szczegóły — wyjaśnił Matthews. — Uważaj na sektor alfa wschodniej ściany.

Gerrick mruknął potwierdzająco i czekał. Przez moment nic się nie działo, a potem zauważył ten sam drobniutki ruch, który widział na budowie. Przywołało to wszystkie koszmarne wspomnienia, ale tym razem obserwował proces z innej perspektywy… i nie był świadkiem niczyjej śmierci. Mógł myśleć i analizować to, co widział, a nie brać udział w tragedii.

Pierwszy wspornik zaczął padać, a drugi poruszył się… potem trzeci… i kolejny… Nagle Gerrick zmrużył oczy — w tym, co widział, była pewna prawidłowość. Wzór, którego nie zauważył, będąc na miejscu, i którego jeszcze nie mógł dokładnie zidentyfikować. Umysł wyrobiony przez lata pracy zarejestrował tę prawidłowość, ale świadomie jeszcze nie był w stanie określić, na czym ona polega. Pochylił się niżej, próbując wyodrębnić ten jeden, nie pasujący do całości element.

— O, właśnie! — Stuart zatrzymał projekcję. Opadające elementy zamarły, a Matthews polecił:

— Popatrz na sektor alfa, widzisz o co mi chodzi” Ponieważ Gerrick milczał, Stuart wcisnął kombinację klawiszy i nagle część elementów nośnych zmieniła kolor na jaskrawoczerwony.

— Taaaak — mruknął Gerrick, marszcząc brwi.

— To się nie mogło wydarzyć w ten sposób — powtórzył Stuart i wprowadził kolejne polecenie do sterującego holoprojekcją komputera.

Obok czerwonych elementów pojawiły się wektory i analizy.

— Widzisz? — spytał. — Te cholery się obracają. Nie tylko się walą, ale także obracają się wokół własnych osi w otworach.

— Ale… — zaczął Gerrick i zamilkł.

Przypomniał sobie swoje pierwsze wrażenie, gdy patrzył na walącą się konstrukcję. Metalowe wsporniki rzeczywiście się obracały padając, tylko potem zapomniał o tym…

— Ale tak właśnie było, Stu — powiedział bardzo powoli. — Byłem tam i widziałem to.

— Wiem, że tak było: to nie jest symulacja, tylko odtworzenie rzeczywistego przebiegu na podstawie nagrań — zgodził się Matthews. — Problem w tym, że to co widzisz jest technicznie niemożliwe, bo kształt otworów został tak zaprojektowany, by uniemożliwić ten ruch obrotowy.

— Stu, tam leciały naprawdę duże ciężary, a nie musiało puścić samo mocowanie, żeby wywołać wrażenie ruchu obrotowego. Nawet tak wytrzymały stop jak 6-19 skręci się pod odpowiednio wielkim obciążeniem.

— Pewnie, że się skręci, ale nie tak szybko. To co widzisz to początek trzeciej sekundy w sekwencji kaskadowej. Co więcej: jeśli się przyjrzysz dokładnie, stwierdzisz, że wsporniki są zdeformowane w niewielkim stopniu, a prawdę mówiąc, te zaznaczone na czerwono, jak wynika z materiału po katastrofie, są mniej zdeformowane od pozostałych… i żaden z nich nie pękł. Nie, Adam: ten złom zaczął się obracać, zanim jeszcze zaczął się walić.

Gerrick chrząknął, ale nie protestował, gdyż Matthews miał rację. To co się wydarzyło, nie powinno się wydarzyć, ponieważ otwory, w których umieszczano wsporniki, miały specyficzny przekrój pomyślany tak, by uniemożliwić podobne wypadki. Po osiągnięciu skały zwężały się, zmieniając kształt z okrągłego na prostokątny tak jak przekrój wspornika, którego ostatnie dziesięć metrów było wpasowane w otwór ciasno, praktycznie na wcisk, jeszcze przed zalaniem cerambetem, którym zalewano resztę, uszczelniając połączenie i tworząc monolit ze skałą. Inaczej skała bez wzmocnienia cerambetem nie byłaby w stanie utrzymać obciążenia, ale mimo to powinna powstrzymać ruch obrotowy wsporników. W przypadku katastrofy wsporniki powinny przez pierwsze kilkanaście metrów padać prosto i dopiero potem skręcić się pod wpływem przeciążenia. Samo skręcenie mogło mieć miejsce nie wcześniej niż w dwóch trzecich upadku.

A na dodatek tak dziwacznie zachowywały się tylko te podświetlone na czerwono — pozostałe waliły się w sposób całkowicie zgodny z symulacją. I Stu miał też rację co do ostatecznych zdeformowań… Wyglądało to tak, jakby coś odciążyło czerwone wsporniki… Do Gerricka nagle dotarło, iż tak właśnie by się działo, gdyby zaczęły się one wcześniej obracać. I jeszcze coś dotarło doń równocześnie…

— Wiemy, gdzie był użyty wadliwy cerambet? — spytał.

— Naturalnie — obruszył się Matthews urażony, że chodzi o coś tak oczywistego.

— Zaznacz na żółto wszystkie wsporniki ze złym cerambetem — polecił Gerrick, ignorując jego uczucia.

Coś było w jego głosie takiego, że Matthews bez protestu wykonał polecenie, wstukując je na najbliższej klawiaturze. Przez moment nic się nie działo, po czym wszystkie poza dwoma wsporniki czerwone uzyskały pulsujące, żółte obwódki.

Gerrick pokiwał głową, sprawdził informacje podane przy obu wynikach i powtórnie pokiwał głową — te wsporniki zachowywały się normalnie padając, ale jeśli wziąć pod uwagę, że wzmocniono je dobrym cerambetem, było to zrozumiałe. Inne nie miały tego wzmocnienia i… I w tym momencie zrozumiał ostateczny wzór.

— Skurwysyn! — szepnął z niechętnym podziwem. — Jebany skurwysyn!

— Kto?! — zdziwił się Matthews.

— Popatrz na rozmieszczenie złych otworów!

— Na co? — Matthews nadal nic nie rozumiał.

Gerrick odepchnął go od klawiatury i zmusił szare komórki do jeszcze bardziej wytężonej pracy. A potem zaczął wpisywać komendy i holoprojekcja rozbłysła nowymi kolorami.

— Na tej budowie pracowało siedem świdrów, prawda? — spytał retorycznie, nie patrząc nawet na holoprjekcję, i zaraz sam sobie odpowiedział. — Siedem. Każdy w ciągu dnia wiercił pięć otworów, prawda?

— Prawda — powiedział wolno Matthews, zaczynając rozumieć, o co chodzi.

Kiedy na obrazie pojawiło się siedem nowych barw, Gerrick wstał i spytał:

— Teraz widzisz?… Każdy z tych cholernych obrotowych wsporników został osadzony w otworze wywierconym przez tego samego operatora! A teraz popatrz na to — wcisnął klawisz i na obrazie pojawił się zielonkawy odcień. — Dwa z otworów wywierconych przez tego skurwysyna zostały zalane dobrym cerambetem, ale pozostałe złym. I żaden otwór wywiercony przez kogoś innego nie został zalany złym cerambetem!

— Ale to by znaczyło… — zaczął Matthews.

Gerrick kiwnął energicznie głową i nie dał mu dokończyć.

— Chet, łącz mnie natychmiast z zarządcą! — polecił.

— Co takiego? — zdumiał się szef kadr Sky Domes. Gerricka zatrzęsło — tupnął i warknął:

— Ogłuchłeś, do cholery?! Dawaj mi natychmiast lorda Clinkscalesa! A jak mnie z nim połączysz, znajdź mi nazwisko tego kutasa złamanego, który obsługiwał… — sprawdził oznaczenia — …świder numer cztery!



ROZDZIAŁ XXII

Obserwujący cumowanie cywilnego kutra przez okno z armoplastu Andrew LaFollet był zmęczony i chory, choć nie było tego widać ani po jego zachowaniu, ani po twarzy. Przybył osobiście po pasażera, gdyż miał nadzieję, że przywiózł jakieś radośniejsze wieści, choć zdawał sobie sprawę, że to próżna nadzieja. W tym horrorze nie było dobrych wiadomości, a świadomość, jak się to odbija na lady Harrington, ciążyła mu gorzej niż osobisty żal.

LaFollet urodził się i wychował na Graysonie. I choć nie miał żony ani dzieci, rozumiał uczucia swych rodaków. Nie winił ich za nie, bo nie mógł, mimo iż wiedział, że prawda wygląda inaczej. Rozumiał, jak sprawnie przeciwnicy Honor manipulowali uczuciami, i wiedział, że niewielu mieszkańców Graysona zdaje sobie z tego sprawę. Sam nie był w stanie nic zrobić i to właśnie najbardziej go bolało. A był prawie chory, bezsilnie obserwując, jak cierpi z powodu samooskarżeń.

Pamiętał, co działo się, gdy dowiedziała się o śmierci Paula Tankersleya. Pamiętał doskonale tę bladą zjawę obojętną na wszystko wokół, nawet na Nimitza. Przez trzy nie kończące się doby bał się, że ją stracą, że Honor po prostu zgaśnie. Przetrwała jednak i znalazła nowy cel — zemścić się na płatnym zabójcy. Potem, gdy wyszła na jaw prawda, sytuacja zmieniła się wręcz drastycznie i odetchnął z ulgą. Owszem, Honor ucierpiała — niektóre rany były tak głębokie, że nie zaleczył ich całkowicie nawet pełen standardowy rok i zmiana otoczenia oraz zajęcie, jako że żadna zemsta nie mogła wskrzesić tego, kogo kochała. Stopniowo jednak zaczęła wracać do życia i coraz bardziej przypominać dawną lady Harrington.

I kiedy wydawało się, że wszystko jest na najlepszej drodze, musiała się zawalić ta cholerna kopuła i zabić kupę ludzi, w tym szkolną wycieczkę! I tym razem sytuacja była znacznie gorsza, bo nie było na kim szukać zemsty, a jedyną osobą, którą mogła za wszystko winić, była ona sama. I robiła to tak skutecznie, że LaFolletowi włosy stawały dęba, gdy o tym myślał.

Tym razem nie zamknęła się w sobie, ale osoba, która spoglądała jej oczami, nie była jego patronką i to właśnie powodowało, że LaFollet czuł się coraz gorzej psychicznie. Był to ktoś obcy wypełniający admiralskie obowiązki jedynie z powodu głęboko zakorzenionego poczucia obowiązku i wrodzonego honoru, który to honor tego wymagał. Wypełniała je jednakże jak automat, zamknięta w swoim własnym prywatnym piekle i nienawidziła siebie bardziej niż nienawidzili jej najzagorzalsi wrogowie na powierzchni planety. Nie było gorszych oskarżeń niż te, które już sama sobie postawiła, a dodatkowym ich skutkiem było to, że otworzyły one stare rany, zwiększając w ten sposób jej cierpienie.

Patrząc na kontrolkę wyrównania ciśnień, przypomniał sobie pierwszą noc po katastrofie i wstrząsnął nim dreszcz. Nie był na służbie, gdy połączył się z nim MacGuiness, prosząc, by zjawił się natychmiast. Znalazł ją w sypialni zlaną potem, w zmiętej pościeli i w szponach koszmaru. Pojęcia nie miał jakiego, lecz wystarczyło jedno spojrzenie na Nimitza, by zrozumiał, że strasznego. I by naprawdę zaczął się bać.

Nawet gdy zamknęła się w sobie po śmierci Tankersleya, nigdy tak naprawdę nie była sama, bo Nimitz cały czas był z nią. Dzielił jej ból i wspierał miłością, walcząc równocześnie z jej chęcią do skończenia ze sobą. I mimo że dzięki łączącej ich więzi czuł wszystko, co ona czuła, nie pozwolił się wciągnąć w tę rozpacz ani też nie przerwał ani na moment więzi. Było to dla niego trudne, ale poradził sobie.

Tym razem było inaczej. Tym razem na podłodze sypialni czaił się gotów do skoku wściekle syczący demon z wyszczerzonymi kłami i przekrwionymi ślepiami. LaFollet nie był tchórzem, ale widział nagrania z pałacu i doskonale zdawał sobie sprawę, co potrafi z człowiekiem zrobić treecat, a Nimitz był już weteranem w walce z ludźmi. Ani on sam, ani Mac nie odważyli się przekroczyć progu, nim koszmar się nie skończył. Obaj próbowali się z nim porozumieć, prosząc, by pozwolił im przejść, ale nic do niego nie docierało. Tym razem rozpacz Honor wciągnęła go tak dokładnie, że wrócił do pierwotnego stanu swych przodków z samego początku ewolucji. I żadne inne uczucia nie miały doń dostępu. Dopiero kiedy koszmar się skończył, zwalił się na podłogę.

Pozbierał się prawie natychmiast, potrząsając łbem jak po solidnym ciosie i miaucząc rozpaczliwie. Andrew LaFollet nigdy nie widział przestraszonego choćby lekko Nimitza. Niezachwiana pewność w możliwości własne jak i swego człowieka była podstawą jego osobowości. Tym razem trząsł się z brzuchem na dywanie — odruchowo osłaniając najwrażliwsze miejsce przed zagrożeniem, którego nie potrafił opanować. Był to widok, który go sparaliżował tym skuteczniej, gdy dotarły doń konsekwencje takiej reakcji Nimitza.

MacGuiness zaś podszedł do dziewięciu kilogramów nieszczęścia, zebrał je z ziemi i przytulił niczym pobite, przerażone dziecko. A Nimitz wtulił łeb w jego pierś i jęknął tak rozpaczliwie, że LaFolleta coś złapało za gardło. Jęk — inaczej nie sposób było określić tego dźwięku. A potem treecat bez protestu dał się wynieść z kabiny. Nadal się trząsł, choć już mniej, a Mac głaskał go i mamrotał uspokajające słowa, choć wiedział, że są to próżne pocieszenia.

To była najgorsza noc… jak do tej pory. Nikt jednakże nie wiedział, kiedy nienawiść rosnąca na planecie połączona z jej autonienawiścią przebiją się przez resztki obrony i zniszczą ją doszczętnie.

Właz śluzy otworzył się i LaFollet spróbował przygotować się duchowo na powitanie Adama Gerricka, nadal żywiąc nadzieję, że nie przywozi on jeszcze gorszych wieści.


Honor siedziała przed wyłączonym komputerem. Powinna pracować, ale nie była w stanie. Wiedziała, że Brentworth i Yu praktycznie dowodzą eskadrą, zajmując się tym, czym ona powinna się zajmować, i świadomość ta stanowiła kolejny zarzut pod własnym adresem. Nie była w stanie nawet właściwie wykonywać tego, co do niej należało, ale mogła jedynie siedzieć bezczynnie, mając świadomość, że została pokonana. Wiedząc, że to, co próbowała stworzyć po śmierci Paula, by odbudować swoje życie, zostało zniszczone tak samo brutalnie jak on. Udawała, że coś w jej wnętrzu zostało, w czasie dziennej rutyny i każdego wieczora bała się zasnąć, świadoma że wraz ze snem przyjdą koszmary. Stare i znane były wystarczająco okropne, ale nowe były gorsze.

Zawiodła. A nawet gorzej niż zawiodła — odpowiadała za śmierć ludzi, których zatrudniła, i dzieci, które co prawda nie pochodziły z jej domeny, ale to akurat było bez znaczenia, bo to jej kopuła ich wszystkich zabiła. Gorzej — nawet w tym stanie zdawała sobie sprawę, że jej klęskę wykorzystają wrogowie Protektora, by zniszczyć jego reformy i odebrać mu władzę. A wszystko to było jej winą, bo kierując się dumą i arogancją przyjęła na siebie obowiązki, do których się po prostu nie nadawała. A konsekwencje mogli teraz wszyscy obejrzeć. Wydawało jej się, że może zostać patronką i wziąć udział w przedsięwzięciu, które, jak się okazało, przerastało ją z kretesem. Rezultatem było zniszczenie i śmierć. A teraz nie potrafiła robić nawet tej jedynej rzeczy, którą zawsze uważała za swoją specjalność, i musiała polegać na podwładnych, którzy mieli prawo oczekiwać, ba: domagać się od niej przewodzenia. Jeszcze nikt poza eskadrą o tej kolejnej klęsce nie wiedział, ale nie było się co oszukiwać — dowiedzą się.

Spojrzała tępo na Nimitza skulonego na swojej grzędzie nad biurkiem i przyglądającego się jej w sposób wskazujący, że się boi. I to boi się jej, a więc nawet i jego zawiodła, bo nie była w stanie ukryć swych uczuć, podobnie zresztą jak on. Pierwszy raz w ciągu tych wspólnie spędzonych lat Nimitz bał się łączącej ich więzi.

Bleeknął cicho, próbując się z nią nie zgodzić. Czuła jego miłość zmagającą się ze strachem, ale wiedziała równie dobrze jak on, że strach wygra. I że na dobrą sprawę oboje opłakują ruinę tego wszystkiego, czym dla siebie byli przez ten cały czas.

Nimitz ni to bleeknął, ni to mruknął i zeskoczył na biurko. Podszedł do jego skraju, wyprostował się i położył jej na ramionach chwytne łapy, a nosem potarł policzek. Poczuła wzbierające łzy, wiedząc o co mu chodzi — błagał, by przestała się oskarżać i nienawidzić samej siebie, bo w ten sposób niszczyła ich oboje. A najgorsze było to, że nie mogła tego zrobić. Zasługiwała na to, co ją spotkało, a świadomość, jak straszliwie rani przy tym jego, jedynie powiększała poczucie winy i nienawiść do siebie samej.

Wzięła go w ramiona i przytuliła, próbując fizyczną pieszczotą zastąpić emocjonalne, do których już nie była zdolna. Zamruczał basowo, obiecując miłość… a pod nią nadal wyczuwała odwagę, z którą wystawiał się na jej ból — raniła jak sztylet — i rozpłakała się.


Honor nie miała pojęcia, jak długo siedziała z Nimitzem w objęciach i jak długo oboje starali się bezskutecznie pocieszyć się nawzajem. Z tego stanu wyrwał ją sygnał dobiegający od strony drzwi. Ktoś chciał się z nią zobaczyć i z trudem powstrzymała się, by nie warknąć, że ów ktoś ma iść w cholerę. Nie mogła tego zrobić — nadal musiała udawać i znów była w pułapce, grając kogoś zdolnego robić to, z czym, jak się okazało, także nie mogła sobie poradzić. Pocałowała Nimitza między uszami, wzięła głęboki oddech i wstała. Odstawiła go delikatnie na grzędę, otarła łzy i odwróciła się, nadal słysząc jego ciche, pełne miłości mruczenie chwytające za serce. Wcisnęła klawisz otwierający drzwi, nie sprawdzając nawet, kogo licho przyniosło. Było to i tak bez znaczenia. W drzwiach pojawił się LaFollet. Zobaczyła na jego twarzy troskę i strach, choć próbował je ukryć, i udała, że się uśmiecha. A potem do kabiny wszedł Adam Gerrick i parodia uśmiechu zniknęła z jej oblicza. Wiedziała, że następnej katastrofy nie przeżyje…

— Andrew — własny głos zaskoczył ją, bo odezwał się automatycznie: ciąg dalszy rozpaczliwego oszustwa, że jest kimś, kto nadal funkcjonuje.

— Milady — powiedział cicho i ustąpił miejsca Gerrickowi.

— Adam.

— Milady. — Inżynier wyglądał, jakby nie spał od chwili katastrofy, ale po paru sekundach zauważyła w nim jakąś zmianę: gdy ostatnim razem rozmawiali, jego opinia o samym sobie była równie niska co jej, teraz nienawiść nadal istniała, ale inna, bardziej intensywna, niczym w otwartym palenisku.

— Co mogę dla ciebie zrobić? — spytała odruchowo.

I usłyszała zaskakującą odpowiedź:

— Może mnie pani wysłuchać, milady. A potem może pani pomóc mi znaleźć tę bandę skurwysynów, która dokonała sabotażu kopuły.

Pierwszy raz usłyszała, żeby użył jakiegokolwiek obelżywego słowa — to była pierwsza myśl, która zniknęła natychmiast, gdy dotarł do niej pełny sens tego, co usłyszała. Podskoczyła jak uderzona i wyprostowała się.

— Sabotażu? — spytała chrapliwie, ale swoim własnym głosem.

— Sabotażu prawie doskonałego — odparł z lodowatą pewnością siebie.

Honor zachwiała się i LaFollet skoczył ku niej, ale odruchowo złapała się biurka, więc zamarł w pół kroku. Wyglądało na to, że nie zwróciła na to uwagi — wzrok miała wbity w twarz Gerricka, jakby błagała go, by wiedział, co mówi, i by to na pewno była prawda. Odpowiedział jej krótkim, zdecydowanym ruchem głowy i opadła na fotel.

Wstydziła się własnej słabości, ale w specyficzny, jakby odległy sposób. A wszystko wokół kiwało się i raptownie zmieniało. Poczuła, jak opada z niej olbrzymi ciężar, a raczej jak seria ciężarów rozbija się w efekcie domina, oczyszczając jej umysł z mroku i bezwładu. Z trudem odetchnęła głęboko i wyszeptała:

— Jesteś pewien…? To było celowe?

— Było, milady. Stu Matthews zauważył to cztery godziny temu.

— Cztery godziny? — spytała głośniej. — Wiedziałeś… wiedziałeś to już cztery godziny temu?!

Głos jej się załamał, a Gerrick zaczerwienił się po czubki włosów.

— Wiedziałem, milady. Proszę o wybaczenie, ale chciałem wpierw mieć absolutną pewność, że to nie zbieg okoliczności czy błąd komputera. Teraz jestem pewien… tak samo jak lord Clinkscales, Protektor Benjamin i planetarna służba bezpieczeństwa! — Ostatnie zdanie wygłosił już bez cienia wstydu.

— Mój Boże! — jęknęła.

Za plecami usłyszała ciche tupnięcie, gdy Nimitz wylądował na biurku, a w następnej chwili poczuła na szyi jego chwytne łapy. Chciała się odezwać, lecz nie mogła, bo coś dławiło ją w gardle. Ukryła twarz w dłoniach i rozpłakała się tak, że fotel trząsł się w rytm targających nią spazmów.

— Milady! — Gdzieś z oddali dobiegł głos LaFolleta, a w następnej chwili był przy niej, złapał ją za przedramiona i delikatnie, lecz stanowczo zmusił do opuszczenia rąk i spojrzenia na niego.

Zrobiła to z pełnymi łez oczyma i usłyszała jego głęboki i miękki głos:

— To nie była nasza wina, milady. To nie był wypadek czy bezmyślność… to nie twoja wina!

Z jednej strony wstyd jej było, że okazała słabość, z drugiej czuła wdzięczność za wsparcie i uspokojenie. A LaFollet uśmiechnął się. I to bez śladu potępienia czy litości. Łagodnie uwolniła się z jego uchwytu i przesunęła w dół, zamykając jego dłonie w mocnym uścisku, nim z powrotem spojrzała na Gerricka.

— Jak? — spytała prawie normalnym głosem. — Jak to zrobili? I jak to odkryliście?

— Jak to odkryliśmy, to długa historia, milady. Ujmując rzecz zwięźle, to analizowaliśmy na modelach komputerowych, jak mogło dojść do tej katastrofy. Robiliśmy to praktycznie od chwili zawalenia się kopuły i w końcu znaleźliśmy prawidłowość, która nie mogła być naturalna. A potem… — przerwał nagle, potrząsnął głową z irytacją i uśmiechnął się słabo. — Czy będzie pani miała coś przeciwko, jeśli usiądę? Obawiam się, że jestem trochę zmęczony.

— Skądże znowu, siadaj! — poleciła czym prędzej i dodała trochę bez związku: — Zadzwonię po Maca, będziemy potrzebowali…

— Milady — przerwał jej łagodnie, acz zdecydowanie LaFollet, a gdy spojrzała nań zdziwiona, uśmiechnął się i dodał: — Już go zawiadomiłem. Prosił, żebym pani powtórzył, że zjawi się jak tylko znajdzie… Delacourt, chyba tak powiedział.

— Dela… — Honor zamrugała gwałtownie oczami, spoglądając na niego i dopiero teraz zdając sobie sprawę, jak jest zmęczona i pozbawiona energii. — Delacourt. Mac zawsze miał dobre wyczucie.

I roześmiała się cicho.

— W rzeczy samej i… — LaFollet urwał, ponieważ otworzyły się drzwi prowadzące do kuchni.

Wyłonił się z nich MacGuiness, niosąc na srebrnej tacy trzy wysmukłe kielichy i butelkę z osobistej piwniczki jej ojca znajdującej się na Manticore. Uśmiech, którym ją powitał, mówił wszystko i łapał za gardło.

Podszedł dostojnie do biurka, postawił tacę i dopiero wówczas dostrzegła, że stoi na niej także miseczka z selerem dla Nimitza.

— Pomyślałem sobie, że może pani tego potrzebować, ma’am — powiedział cicho, rozlewając rubinowej barwy wino do kielichów.

Pierwszy podał jej, następny LaFolletowi, a trzeci Gerrickowi.

— Dzięki, Mac — powiedziała, chwytając delikatnie jego dłoń. — Zawsze jesteś, kiedy cię potrzebuję, i wszystko wiesz…

— Przydatna umiejętność, ma’am — odparł równie cicho i na moment przykrył jej dłoń swoją.

Potem odstawił butelkę, cofnął się i skłonił lekko.

— Proszę dać mi znać, jak tylko będzie pani czegoś potrzebowała, ma’am.

I wyszedł.

Honor przyglądała mu się, dopóki nie zniknął za drzwiami, i dopiero wtedy przeniosła spojrzenie na Gerricka i LaFolleta. Andrew stał w formalnej pozie obok jej fotela, więc pokręciła głową i wskazała mu najbliżej stojący. Zawahał się przez moment, widać było, że chce coś powiedzieć, ale ugryzł się w język i wykonał polecenie. Poczekała, aż usiądzie, nim skupiła uwagę na Adamie.

— Powiedz mi — zażądała; mówiła już całkowicie normalnym głosem.

Nadal było w nim napięcie i ból, ale był to jej głos, nad którym w pełni panowała.

— W pewnym sensie jest to nasza wina, milady — oznajmił niespodziewanie. — Chodzi mi o to, że daliśmy tym skurwy… przepraszam, milady… Chodzi mi o to, że ten, kto to wszystko zaplanował, nie miał żadnych problemów, by umieścić swoich ludzi wśród naszych pracowników. Nigdy nie przyszło nam do głowy, że ktoś może chcieć spowodować coś podobnego, i w ogóle nie zwracaliśmy uwagi na środki bezpieczeństwa inne niż związane z samym prowadzeniem prac. Skupiliśmy się na tym, by przyjmować ludzi odpowiednio inteligentnych, by mogli wykonywać te prace, a potem na wyszkoleniu ich w obsłudze nowoczesnego sprzętu. Zabezpieczenia przed sabotażem nigdy nikomu nie przyszły na myśl.

— Bo nie istniały powody, dla których mogłyby przyjść, milady — wtrącił LaFollet. — Na Graysonie nigdy nie wydarzył się podobny przypadek. Owszem, teraz wiemy, że należało na to zwrócić uwagę, ale po fakcie każdy jest mądry. Wtedy nie mieliśmy żadnych podstaw, by przypuszczać, że zechcą się u nas zatrudnić masowi mordercy.

Honor skinęła głową wdzięczna za to zapewnienie, choć tak naprawdę go nie potrzebowała — tego rzeczywiście nie sposób było przewidzieć, a co za tym idzie, nie można się było przed taką ewentualnością zabezpieczyć.

— Major ma zupełną rację, milady. Tym bardziej że nie chodzi tu o samotnego maniaka, którego ewentualnie można by rozpoznać po zachowaniu, ale o zorganizowaną akcję, bo żeby to zrobić, potrzeba było co najmniej osiemnastu, a najprawdopodobniej dwudziestu ludzi współdziałających ze sobą. Zostali z pewnością starannie wybrani i nauczeni, jak się mają zachowywać, by nie wzbudzać podejrzeń.

— Jak to zrobili?

— Na dwa sposoby. Każdy z osobna mógł doprowadzić do runięcia kopuły, oba razem gwarantowały to. Prawdę mówiąc, jestem zaskoczony, że udało nam się doprowadzić budowę do takiego etapu, nim konstrukcja się zawaliła — powiedział to bez złości, zupełnie profesjonalnie. — jeden człowiek najął się jako operator świdra. Przeszedł przeszkolenie i potem zmieniał nieco profile otworów, które wiercił w skale. Zna pani szczegóły całego projektu, milady?

— Jedynie w ogólnych zarysach — przyznała.

Przeglądała naturalnie plany i czytała opisy, ale niewiele z nich zapamiętała, mając mgliste pojęcie o budownictwie.

— Jeśli pani nie pamięta, to proszę mi przerwać. W skrócie chodzi o to, że otwory, w których umieszczone są wsporniki główne, zostały zaprojektowane tak, by dało się w nie wlać jak najwięcej cerambetu od góry, a aby same stanowiły ciasne gniazda u dołu, blokując wspornik już samym swym kształtem i przenosząc obciążenia z niego na skalę. Przy tym założeniu i zalaniu każdego około stoma tonami cerambetu każdy powinien być w zasadzie niezniszczalny.

Tym razem przytaknęła energicznie, lepiej rozumiejąc, o co chodzi. Właściwie stopiony cerambet miałby właściwości bryły skalnej idealnie związanej z otaczającym go masywem i twardszej niż obsydian. W połączeniu z kształtem otworu powinno dać to efekt zakotwiczenia konstrukcji w skalnym podłożu i zespolenie ich w jedną całość.

— Teraz co oni zrobili… — podjął Gerrick. — Więc ten pierwszy wywiercił otwory tak, by wyglądały na wykonane zgodnie z planami, ale dolną ich część poszerzył na tyle, by wsporniki wchodziły w nią z lekkim luzem. W ten sposób zlikwidował jedną z podstaw solidnego ich zakotwiczenia. Zdołaliśmy co prawda sprawdzić tylko dwa z nich, nim inspektorzy Muellera przegonili nas z budowy, ale mamy dobrej jakości nagrania dokumentujące. Operatorzy byli technikami łączności, więc nie mieli prawa zauważyć różnicy, a nikt z naszych inspektorów nie sprawdzał nagrań przed wypadkiem. Teraz obejrzeliśmy je dokładnie i zdołaliśmy obliczyć rzeczywiste zmiany. Co prawda to rekonstrukcja komputerowa, ale zostanie uznana w każdym sądzie, a otwory pozostały i w każdej chwili można to będzie sprawdzić na miejscu, jeśli okaże się to potrzebne.

Honor ponownie przytaknęła, nie odzywając się słowem. Gerrick potarł skroń w geście ni to zmęczenia, ni tryumfu i podjął wątek.

— Oprócz tego zmienił też kształt dna każdego otworu, wiercąc go pod takim kątem, że o skałę opierała się jedynie krawędź wspornika, a nie cała jego powierzchnia. Gdyby zostały zalane dobrym cerambetem, najprawdopodobniej nic by się nie stało, gdyż dzięki powiększonemu otworowi dostałby się on i pod wspornik, i wokół niego. Przy złym cerambecie stanowiło to nader istotną różnicę.

— Nie sprawdzono zgodności otworów z planami?

— Tak i nie, milady. Plany zostały zaprogramowane w komputerach sterujących świdrami. Żeby je zmienić, operator musiał dokonać tego ręcznie. Ponieważ między zmianami zawsze przeprowadzamy autotesty i kontrole oprogramowania, by wykluczyć przypadkowe zmiany i rozsypanie się programu, musiał przed końcem każdej zmiany usunąć poprawki i przywrócić oryginalne parametry. W ten sposób nic nie zwróciło uwagi techników sprawdzających sprzęt, więc nie było powodu, by sprawdzać same otwory. A tak na marginesie, to właśnie stanowi najlepszy dowód, że katastrofa nie była dziełem przypadku! Natomiast przewidzieliśmy, że człowiek bywa omylny, i ekipy ustawiające wsporniki także dysponowały planami wbitymi w oprogramowanie dźwigów. Powinni zauważyć, że otwory są nie całkiem właściwie wywiercone, i odkryliby to, gdyby jedna lub dwie z nich nie współpracowały z operatorem świdra. Wreszcie na placu budowy znajdowali się także inspektorzy, ale oni sprawdzali wszystko, szukając przypadkowych błędów, a nie celowego sabotażu i ten, kto to wszystko zaplanował, wiedział o tym. Z tego, co zdołaliśmy dotąd odtworzyć, wynika że jedna lub dwie z ekip montujących wsporniki i zalewających je cerambetem wiedziała, które otwory mają zmieniony kształt, bo tylko je zalano złym cerambetem. To znaczy skład był dobry, ale stopili tylko ostatnie pół metra. Dwa złe otwory zostały zalane właściwie stopionym cerambetem: najprawdopodobniej w czasie ich zalewania kręcił się w pobliżu inspektor i woleli nie ryzykować. Rzecz była nie do wykrycia po fakcie, bo zarówno nasi inspektorzy, jak i inspektorzy budowlani odbiorcy sprawdzają jakość cerambetu, pobierając próbki z odwiertów nie głębszych niż dwadzieścia centymetrów z uwagi na twardość materiału. Biorąc pod uwagę to, co się stało, zaproponowałem Protektorowi, by na przyszłość zmienić to i pobierać próbki z całej długości otworu. Pół metra dobrego cerambetu nie wystarczyłoby nawet w przypadku właściwie wykonanego otworu, a okazało się, że nasz system kontroli jakości jest wadliwy, więc należało go zmienić. Ten, kto to wymyślił, wolał mieć pewność, więc połączył obie metody. W efekcie około czternastu procent głównych wsporników, na których spoczywały największe obciążenia kopuły, zostało tak umocowanych, że musiały się zawalić, a kąt, pod jakim zakończono każdy z otworów, został tak pomyślany, by skierować całą masę każdego z nich na pozostałe elementy prawidłowo zamontowane. Nie było żadnej możliwości, żeby ta kopuła się nie zawaliła. Zrobiono wszystko co tylko można, by do tego doprowadzić — poza założeniem ładunków wybuchowych. Ten, kto to wymyślił i opracował zmienione parametry, wiedział, co się stanie, i zrobił co trzeba, by ten cel osiągnąć.

— Kto? — spytała z twardym błyskiem w oczach. Gerrick wzruszył lekko ramionami.

— W tej chwili jeszcze do samego końca nie rozgryźliśmy wszystkich szczegółów, milady. Ekipę montażową nie sposób zidentyfikować na podstawie samych dokumentów, ale przy pomocy nagrań z budowy powinno się to udać. Lord Clinkscales zajmuje się tym i jest pewien, ze ich podobizny są w bazie danych obejmującej wszystkich pracowników Sky Domes. Zidentyfikowaliśmy natomiast operatora świdra, ponieważ tu przydział był stały, a bez problemów można było sprawdzić, które otwory wiercił który świder.

— I?

— Zgodnie z naszymi danymi nazywa się Lawrence Maguire. Należał do grupy, która zwolniła się na znak protestu, gdy wyszła na jaw sprawa użycia materiałów budowlanych gorszej jakości, i nie wiemy, dokąd się udał. Sprawdziliśmy adres, który podał; okazuje się, że to pensjonat. Wynajął tam pokój tydzień wcześniej niż zgłosił się do nas, szukając pracy. Pozostałe dane, które podał w formularzu, dotyczące pochodzenia, wykształcenia i całej reszty także się nie zgadzają.

— A więc nie wiemy, kim był naprawdę? — Honor próbowała ukryć rozczarowanie, ale nie udało jej się to, i wiedziała, że było to słychać.

Nader istotne bowiem było to, by go znaleźć — jeśli nie zdołają go zidentyfikować i ustalić motywu tak zbrodniczego postępowania, zaraz podniosą się głosy, że to wszystko wymysł Sky Domes, że w rzeczywistości nie było żadnych sabotażystów i celowego działania, a katastrofę spowodowały „błędy popełnione przez słabo wyszkolonych pracowników”. Tak to już zresztą zaczęto określać.

— Tego nie powiedziałem, milady — odparł Gerrick z mściwą satysfakcją. — Powiedziałem, że nasze dane nie pozwalają na to. Jedyne, co musiał prawidłowego podać, zgłaszając się do nas, to odciski palców i skan siatkówki. Sądzę, że nie przyszło mu nawet do głowy, że dojdziemy do tego, jak to zrobili, i będziemy go szukać. W każdym razie lord Clinkscales przepuścił je przez bazę danych domeny i niczego nie znalazł, co potwierdziło nasze podejrzenia. Ponieważ był to ktoś z zewnątrz, lord Clinkscales przekazał je z zachowaniem pełnej tajemnicy swoim zaufanym współpracownikom z planetarnej służby bezpieczeństwa. Sprawdzili w swojej bazie danych i tym razem mieliśmy szczęście. W młodości „pan Maguire” został zatrzymany za udział w zamieszkach. Konkretnie w „demonstracji” przeciwko jerimitom, niewielkiej grupie niezależnie myślących, których co bardziej ortodoksyjni członkowie Kościoła Ludzkości Uwolnionej uważają za heretyków. Demonstracja zakończyła się ogólną bijatyką i wandalizmem, więc wszystkich uczestników aresztowano. Z uwagi na młody wiek i dotychczas nieposzlakowaną opinię dostał tylko reprymendę i został zwolniony. Pewnie nie zdawał i nie zdaje sobie sprawy, że wszystkie dane dotyczące aresztowań nawet za najdrobniejsze wykroczenia są automatycznie przesyłane ze wszystkich domen do centralnego rejestru Protektora i pozostają tam. W każdym razie ludzie Protektora Benjamina zidentyfikowali go. Naprawdę nazywa się Samuel Marchant Harding i jest kuzynem Edmonda Marchanta… i zamieszkuje w Burdette City, stolicy domeny Burdette.



ROZDZIAŁ XXIII

— Więc to prawda, Wasza Miłość?

— Tak jak tylko to możliwe bez wyjaśniania, że o wszystkim wiemy — odparł Benjamin IX. — Żeby wykorzystać to w sądzie, nasi specjaliści muszą sprawdzić symulacje komputerowe i obliczenia przeprowadzone przez Sky Domes i najprawdopodobniej będzie potrzebne zbadanie otworów na budowie, ale żaden z ekspertów, którzy widzieli ten materiał, nie poddał w wątpliwość nawet jego fragmentu. Do tej pory kontakty z planetarną służbą bezpieczeństwa ograniczyliśmy do osób, którym ufa Clinkscales, podobnie zresztą jak w przypadku ekspertów. Mamy jednak potwierdzenie głównego inspektora budowlanego, a tożsamość Hardinga także nie ulega wątpliwości. Nie zostało to „udowodnione” w sądowym znaczeniu tego słowa, ale kiedy nadejdzie stosowny czas, nie będzie z tym problemów.

— Rozumiem… — mruknął wielebny Hanks, zapadając głębiej w fotel.

Na jego twarzy walczyły o lepsze złość, przygnębienie i ulga, podobnie jak na obliczu siedzącego obok Prestwicka. Przez moment Benjamin zastanawiał się, kto z nich trzech, bo i siebie brał pod uwagę, jest bardziej wyczerpany.

— Nie chce się wierzyć, że ktokolwiek, kto uważa się za wiernego wyznawcę Boga, może spiskować, by zabić dzieci… — powiedział ciężko Hanks. — Ale biorąc pod uwagę szybkość, z jaką Burdette i Marchant zareagowali na pierwsze informacje…

Potrząsnął głową ze smutkiem, ale gniew w jego oczach wzrósł. Duchowy przywódca Kościoła Ludzkości Uwolnionej był człowiekiem łagodnym i wyrozumiałym, ale kościół w swoim czasie także władał mieczem i nie istniały powody, by miał tego nie czynić w razie konieczności.

— Zgadzam się z wielebnym, ale strona świecka jest bardziej skomplikowana — zauważył kanclerz. — Mamy dowód, że patron Burdette był zamieszany w całą sprawę, ale nie mamy jak dotąd żadnego dowodu wskazującego na jego współpracę. W tej chwili jedyne, co można udowodnić bez cienia wątpliwości, to działanie Hardinga. Sąd może uznać, że działał sam.

Benjamin spojrzał na niego z niedowierzaniem — Prestwick wzruszył ramionami i wyjaśnił:

— Jak długo nie da się zidentyfikować pozostałych robotników-sabotażystów i połączyć ich z Hardingiem, nie dysponujemy przekonującymi dowodami, Wasza Miłość. A jak długo nie jesteśmy w stanie dowieść związku między nimi a patronem Burdette, nie możemy go oskarżyć o nic. W tej chwili trudno powiedzieć, czy uzyskamy stosowne dowody, ale wiemy, że nie możemy skompletować wszystkich dowodów bez formalnego śledztwa.

— A jeżeli wyrażę na nie zgodę, dowie się o tym tyle osób, że ktoś mu doniesie — westchnął Protektor.

— Tego się właśnie obawiam, Wasza Miłość. Zwłaszcza biorąc pod uwagę jego… historyczne powiązania z ministerstwem sprawiedliwości.

— A zakładając, że jest winien, będzie miał dość czasu, by zniszczyć wszystkie dowody — dodał ponuro Mayhew. — dosłowne skorzystanie z autonomii patrona oznaczałoby najprawdopodobniej, że zdoła tak długo odwlekać wpuszczenie naszych śledczych do swojej domeny, że może mu się to w zupełności udać.

— A co być może ważniejsze, Wasza Miłość, wyrok wydany przez opinię publiczną może zapaść, zanim rozpocznie się oficjalne śledztwo — zauważył Hanks. — Synod wydał jednoznaczne wytyczne, ale niestety wielu księży, w tym nawet ci, którzy dotąd nie wykazywali braku zaufania czy obawy przed lady Harrington, ignoruje ją. Rodzaj katastrofy, śmierć tak wielu dzieci… to wywołuje najbardziej ekstremalne reakcje u najlepszych nawet ludzi. Z dobrej woli domagają się sprawiedliwości, a dowody są na pierwszy rzut oka tak jednoznaczne, że nikomu nie przyszło do głowy je kwestionować. Sytuacja już jest zła, a będzie gorsza, jak długo nie potrafimy udowodnić, że lady Harrington jest niewinną ofiarą czyichś knowań. Nawet wówczas może okazać się, że nie wszystko da się naprawić. Nawet jeżeli sąd całkowicie oczyści ją z zarzutów, jej wrogowie puszczą w obieg plotkę, że wykorzystała swą pozycję, by sfabrykować dowody, a wymiar sprawiedliwości pozwolił na to pod wpływem kościoła i Protektora ze względów natury politycznej. Niewielu, ale będą tacy, którzy w to uwierzą, bowiem kiedy ludzie staną się odpowiednio pewni, że ktoś jest winien, będzie dla nich winien zawsze, niezależnie od faktów. Im dłużej będziemy odwlekać ujawnienie nowych dowodów, tym bardziej ludzie będą przekonani o jej winie.

— Wielebny ma rację, Wasza Miłość. — Prestwick potarł nerwowo podbródek. — Już słychać zarzuty, że odwleka pan rozpoczęcie dochodzenia, by bronić lady Harrington. Zdarzyły się także wypadki zorganizowanego wandalizmu: sprzęt Sky Domes wart osiem milionów austinów został obrzucony bombami zapalającymi domowej produkcji i zniszczony w domenie Surtees dzień po katastrofie. Trzech pracowników firmy zostało ostatniej nocy zaatakowanych przez tłum w domenie Watson. Jeden może nie przeżyć: jest w śpiączce, a lekarze nie dają mu dużych szans. Mam informacje o mniej drastycznych, ale równie bezpodstawnych atakach na ludzi spowodowanych wyłącznie tym, że mieszkają w domenie Harrington. To, czy mają jakiś związek ze Sky Domes czy nie, okazało się w tych wypadkach bez znaczenia. A to są tylko odpryski, Wasza Miłość, bo prawdziwy gniew skierowany jest przeciwko lady Harrington i już osiągnął naprawdę niepokojące rozmiary. Otrzymałem petycję podpisaną przez trzydziestu ośmiu patronów i ponad dziewięćdziesięciu członków Izby domagającą się jej natychmiastowego odwołania ze stanowiska admirała i postawienia w stan oskarżenia o morderstwo. Jeśli podpisze ją jeszcze sześciu patronów, nie będę miał wyjścia i będę musiał nadać jej tok urzędowy. A co to oznacza, wszyscy wiemy…

Zamilkł i ponownie wzruszył ramionami, a Benjamin przytaknął. Dowody zebrane przez Adama Gerricka, a był to przykład genialnej rekonstrukcji inżynierskiej, bez wątpienia oczyściłyby ją z zarzutów, ale równocześnie ujawniłyby stan ich wiedzy głównemu organizatorowi spisku. Co gorsza, przebieg procesu byłby transmitowany na cały system, co oznaczałoby, że gdyby Harding i reszta zostali potem postawieni w stan oskarżenia, ich obrońcy dowodziliby, że wcześniejsze podanie do publicznej wiadomości materiału dowodowego tak dalece wpłynęło na opinię każdego powołanego w skład ławy przysięgłych, że o obiektywnym podejściu mowy być nie może. Byłoby to zresztą prawdziwe twierdzenie i fakt ten w poważnym stopniu utrudniłby proces.

Najbardziej niepokojące zaś było to, że Hanks miał rację — była to zbrodnia z gatunku tych, które wzbudzają w ludziach najgorsze instynkty. Poza rzeczywistymi organizatorami wszyscy patroni naprawdę byli przekonani, że Honor jest winna. Było zrozumiałe i nie ulegało żadnej wątpliwości, że petycja zostanie szybko podpisana przez sześciu kolejnych patronów. A kiedy to nastąpi, nikt, nawet Protektor nie będzie w stanie zablokować procedury i prawdziwi winowajcy mogą w ogóle nie ponieść kary.

Benjamin odchylił oparcie fotela i pogrążył się w myślach. Był Protektorem Graysona i miał obowiązek dopilnować, by nikt, kto popełnił podobne przestępstwo, nie uniknął kary. I był zdecydowany tak właśnie postąpić. Do jego obowiązków należała jednakże również obrona niewinnych, co oznaczało, iż musiał jakoś zapanować nad rosnącą, skierowaną przeciwko Sky Domes i mieszkańcom domeny Harrington falą przemocy. Nie mówiąc już o wymierzonych przeciwko Honor atakach, jeśli tylko pojawiłaby się na planecie. Problem polegał na tym, jak tego dokonać bez ujawnienia odkrycia Gerricka prasie i patronom…

— No dobrze — odezwał się w końcu. — W tym gnieździe jest za dużo żmij, jak byśmy nie próbowali, któraś nas ukąsi, a granatu użyć nie możemy… zatem pozostało nam tylko jedno: zminimalizować konsekwencje.

Prestwick przytaknął z nieszczęśliwą miną, a ponury Hanks czekał na ciąg dalszy.

— Henry, zrób nasiadówkę z bezpieką i weź ze sobą Sidemore’a — polecił Protektor.

Kanclerz przytaknął powtórnie. Radny Aaron Sidemore był ministrem sprawiedliwości i musieli jak najszybciej wprowadzić go w całą sprawę. Na szczęście został mianowany niedawno i nie miał powiązań ze starym systemem współzależności od patronów. Swoje obowiązki traktował jak najpoważniej, a ponieważ stanowisko zawdzięczał Protektorowi, był zdecydowanym przeciwnikiem przecieków docierających do patronów.

— Należy postępować bardzo ostrożnie — ciągnął Benjamin. — Od tej chwili Protektor oficjalnie podejrzewa możliwość zdrady ze strony jednego z patronów. Dam ci to na piśmie dla Sidemore’a.

Prestwick trzeci raz skinął głową, nawet nie próbując ukryć napięcia. Od ponad wieku standardowego żaden Protektor nie próbował w ten sposób przywołać patronów do porządku, co gwarantowało kryzys konstytucyjny, jeśli którykolwiek z nich zakwestionuje to prawo. Z drugiej strony, używając odwiecznego podejrzenia o zdradę, Protektor dawał ministrowi sprawiedliwości prawo prowadzenia śledztwa w absolutnej tajemnicy. Zgodnie z prawem stan ten mógł trwać trzy tygodnie, potem konkretnemu patronowi musiał postawić zarzut zdrady i przekonać, że było to uzasadnione, połączony komitet sprawiedliwości obu izb. Albo wycofać się z całej sprawy, ryzykując astronomiczną burzę. W tej sytuacji dawało to możliwość rozpoczęcia śledztwa i minimalizowało zagrożenie, iż Burdette dowie się o wszystkim przed czasem.

— W międzyczasie musimy ukręcić łeb tej petycji albo będziemy musieli zrezygnować z ukarania prawdziwych winowajców — podsumował Mayhew, przygryzł dolną wargę i westchnął. — I przyznam, że nie widzę innego sposobu niż taki, który w pewien sposób ostrzeże Fitzclarence’a. Muszę bowiem poinformować patronów choć o części tego, co podejrzewamy.

— To ryzykowne, Wasza Miłość — sprzeciwił się Prestwick. — Żeby ich przekonać, że to nie tylko polityczna zagrywka i że ma pan poważne powody sądzić, iż winny jest kto inny, a nie lady Harrington, będzie pan musiał ujawnić przynajmniej część kluczowych dowodów.

— Zdaję sobie z tego sprawę, ale nie mamy wyjścia. Henry. Jeżeli złożą oficjalną petycję, będziemy musieli ujawnić wszystkie dowody, a jedyny sposób, by ich powstrzymać, to spróbować ujawnić tylko tyle, ile muszę, i przekonać ich, że w świetle analiz Gerricka trzeba ponownie zbadać wnioski inspektorów badających miejsce katastrofy.

— Nie zgodzą się, Wasza Miłość — ocenił rzeczowo kanclerz.

— Prawdopodobnie masz rację i jeśli będę musiał, ujawnię więcej, ale przynajmniej będę próbował ograniczyć straty.

— Chyba tylko to zostało… — zgodził się Prestwick, nie kryjąc powątpiewania.

— Wasza Miłość, kościół normalnie nie wtrąca się do spraw świeckich, ale w tej kwestii ma pan pełne poparcie tak moje, jak i Synodu — przemówił niezwykle uroczyście Hanks. — Jeżeli pan sobie tego życzy, wystąpię przed patronami i zaapeluję, by przyjęli pańską prośbę o zwłokę, nie znając dowodów. Jeżeli powiem im, że zapoznałem się z dowodami i zgadzam się w pełni z pańskimi wnioskami, być może przekonam ich, by nie naciskali.

— Dziękuję, wielebny. — Benjamin był szczerze wdzięczny i nie ukrywał tego.

Kościół zwykle nie mieszał się do spraw patronów, ale Hanks jako wielebny miał pozycję równą Protektorowi i był oficjalnym członkiem zarówno Rady, jak i Konklawe. Skoro gotów był użyć autorytetu kościoła, by opóźnić wystąpienie z oskarżeniem, mogło to przeważyć szalę, i być może nie musieliby ujawniać tego co wiedzieli i ostrzegać winnych, a zwłaszcza patrona Burdette.

— Jeżeli istnieje choć cień podejrzenia, że były ksiądz maczał palce w zamordowaniu dzieci, to kościół nie ma innego wyjścia, jak użyć wszystkich wpływów i środków, by sprawiedliwości stało się zadość, Wasza Miłość — dodał zdecydowanie Hanks.

— W takim razie, Henry, jak tylko skończycie wstępne dyskusje z Sidemore’em chcę, byś rozesłał zaproszenia na specjalną i zamkniętą sesję Konklawe. Jeśli rozegramy to po cichu, media nie powinny się w to angażować.

— Tak, Wasza Miłość.

— Gdzie jest Gerrick? — spytał niespodziewanie Protektor.

Prestwick zastanawiał się przez chwilę, nim odpowiedział:

— Myślę, że nadal na pokładzie Terrible, Wasza Miłość. Lord Clinkscales powiedział mi, że poleciał poinformować o wszystkim lady Harrington. A gdy tylko skończył, lekarz zapakował go do łóżka.

— Rozsądnie zrobił — ocenił Benjamin, przypominając sobie wyczerpanego młodzieńca o ziemistej cerze i podkrążonych, pałających oczach, którego widział zaledwie trzy godziny temu na ekranie swego osobistego, zabezpieczonego przed podsłuchem modułu łączności.

Potrząsnął głową i ustawił oparcie fotela w normalnej pozycji.

— Sądzę, że najrozsądniej będzie go tam zostawić — zdecydował. — Nawet lepiej: ogłośmy, że tak jest, Henry. Wydaj oświadczenie dla prasy, że Gerrick jest na naradzie u lady Harrington, ale słowem nie wspominaj, co może być jej tematem. Jak znam życie, dziennikarze sami dojdą do wniosków, o jakie nam chodzi.

— A o jakie nam chodzi? — spytał wielebny Hanks.

Benjamin Mayhew uśmiechnął się złośliwie.

— Zakładając, że organizatorzy nie znają analiz inżynierów Sky Domes, a jest to wysoce prawdopodobne, muszą być w tej chwili pewni sukcesu. Na pewno zdają sobie sprawę, że lady Harrington znajduje się w rozpaczliwej sytuacji i że będzie próbowała się ratować na wszelkie sposoby. Chcę wykorzystać to przeciwko nim: jeśli zdołamy ich przekonać, że wezwała Gerricka na naradę, której celem jest ratowanie czego się da, powinni poczuć się jeszcze pewniej, a co za tym idzie, mniej się pilnować. Poza tym dobrze, że Gerrick jest poza zasięgiem mediów — chciałbym, by tam pozostał przynajmniej do zakończenia specjalnej sesji.

— Sądzę, że tak będzie rozsądniej, Wasza Miłość — przytaknął Prestwick. — Za pana zgodą skontaktuję się z Howardem i we dwóch na pewno spreparujemy jak najbardziej zgodną z prawdą i całkowicie dezinformującą informację prasową. Powiem mu też, by reszta inżynierów Sky Domes nie kontaktowała się z mediami, a najlepiej pozostała pod strażą.

— Dobry pomysł, Henry — pochwalił go Protektor, drapiąc się po nosie i zastanawiając, co jeszcze mogliby zrobić.

Tym razem jednakże wypróbowany sposób wspomożenia szarych komórek zawiódł i nic sensownego nie przyszło mu do głowy.

— W takim razie za pańskim pozwoleniem udam się na Terrible, Wasza Miłość — zaproponował Hanks, a widząc pytająco uniesione brwi Benjamina, dodał: — Znam na tyle dobrze lady Harrington, by wiedzieć, że musiała to być dla niej straszliwa próba. Chciałbym z nią porozmawiać, a mogę również dostarczyć wezwanie na ową specjalną sesję Konklawe. W ten sposób nie trzeba będzie wysyłać kuriera czy przekazywać go oficjalnymi kanałami marynarki… Jestem pewien, że będzie gotowe, nim skończę spotkanie z przedstawicielami Synodu. Muszę im wyjaśnić, o co chodzi, by przypadkowo ktoś nie powiedział czegoś, czego potem wszyscy będziemy żałowali. A wrócić będziemy mogli razem prosto na sesję. Będzie to chyba najszybszy… i najbardziej konfidencjonalny sposób zorganizowania wszystkiego.

— Rzeczywiście będzie — zgodził się Mayhew. — Choć przyznaję, że czuję się nieco głupio, wykorzystując głowę kościoła w roli zwykłego posłańca.

— W tej sprawie nie ma nic „zwykłego”, Wasza Miłość — odparł spokojnie Hanks. — A kościół, podobnie jak wszyscy mieszkańcy Graysona, ma u lady Harrington dług, o którym niestety nie wszyscy pamiętają… taki drobiazg jest, jak sądzę, stosownym tego przypomnieniem.

— Naturalnie ma pan rację — przyznał Benjamin, po czym spojrzał na obu gości i zaproponował: — W takim razie, panowie, sądzę, że powinniśmy się zabrać za realizację tego, co ustaliliśmy.


— No cóż, to było… interesujące nieszczęście — skomentował towarzysz kontradmirał Theisman takim tonem, że nawet towarzysz komisarz LePic miał problemy z opanowaniem wesołości.

Komentarz był jednakże jak najbardziej zgodny z prawdą, bowiem gdy Grupa Wydzielona 14.2 Theismana złożona z dwunastu pancerników plus okręty osłony wykonała bezbłędnie wszystkie manewry, dowodzący Grupą Wydzieloną 14.3 admirał Chernov całkowicie nie zrozumiał otrzymanych rozkazów. Chernov zszedł z kursu tak dalece, że komputery zdecydowały, iż graysońskie krążowniki liniowe broniące systemu Endicott zdołały go przechwycić i choć poniosły duże straty, zniszczyły oba transportowce wiozące wojsko i cztery z pięciu frachtowców z bronią.

Theisman westchnął ciężko — wcale mu się nie podobał pomysł uzbrojenia planety fanatyków religijnych, zwłaszcza że z autopsji wiedział, do czego są zdolni, ale skoro już musiał to zrobić, to miał zamiar zrobić to dobrze. Chernov był teraz na dywaniku u Thurstona i Preznikova, ale tak naprawdę to nie on ponosił winę. Cała operacja była znacznie bardziej skomplikowana niż Theisman podejrzewał. Ani on, ani Chernov nie wiedzieli na przykład, że cały Zespół Wydzielony 14 ma najpierw jako jedna całość przybyć do systemu Yeltsin, a dopiero stamtąd grupy wydzielone jego i Chernova mają wyruszyć do Endicott. Powód był prosty — pierwotny plan tego nie przewidywał i ta zmiana akurat Theismanowi odpowiadała, bowiem od początku nie był zadowolony z rozdzielenia sił i symultanicznego działania niezależnie od siebie i bez możliwości koordynacji. Szkoda tylko, że nikt o tym wcześniej nie poinformował dowódców obu grup. Dzięki temu manewr zaskoczył ich całkowicie, skutkiem czego astrogator Chernova zgłupiał do reszty.

Tragedii nie było, jako że symulowane ćwiczenia prowadzono właśnie po to, by wykryć najpoważniejsze mankamenty tak planów, jak i przygotowania uczestników i naprawić to. Trudności i niedociągnięcia poznane przestawały być groźne, bo stosowne zmiany eliminowały je z akcji bojowej, bać się należało nieznanych, które dopiero w tym momencie się ujawnią.

— No dobrze — oznajmił swoim sztabowcom. — Mieliśmy mały wypadek przy pracy, co się zdarza. Chodzi o to, by się nie powtórzył, więc należy sprawdzić rozkazy i manewry. Jutro jest ostatni dzień symulowanych ćwiczeń, a za pięć dni musimy wszystko wykonać śpiewająco za pierwszym razem, bo drugiego nie będzie, za to konsekwencje będą znacznie poważniejsze niż obliczona przez komputery klęska. Czy to jasne?

— Jasne, towarzyszu admirale — zapewnił LePic, a reszta obecnych potwierdziła.

— W takim razie, Megan, zaczniemy od planu całościowego — polecił Theisman oficerowi taktycznemu. — chcę sprawdzić, czy nie da się od samego początku bliżej współpracować z grupą towarzysza admirała Chernova. Gdybyśmy na przykład mieli wspólną sieć łączności, zdalibyśmy sobie sprawę, że schodzi z kursu, zanim weszliśmy w nadprzestrzeń.

— Rozumiem, towarzyszu admirale — potwierdziła, wbijając odpowiednie komendy do komputera. — Poza tym pomyślałam sobie, ze być może…

Thomas Theisman oparł się wygodniej i przysłuchiwał, jak członkowie jego sztabu analizują problem. Pozostało mieć nadzieję, że rozgryzą go i że system Yeltsin rzeczywiście okaże się tak wyczyszczony z obrońców, jak zakładał wywiad. Bo jeżeli któreś z tych założeń okaże się fałszywe, to Bóg wie, jak naprawdę zakończy się operacja „Sztylet”.



ROZDZIAŁ XXIV

Samuel Mueller przyglądał się podejrzliwie leżącemu na biurku pergaminowi. Wezwanie na specjalną sesję Konklawe miało starą formę napisanego na kartce dokumentu, a treść, nie licząc ostatniego zdania, była znajoma, bo standardowa. Ostatniego zdania zaś nigdy nie widział w wezwaniu żaden żyjący patron. Mayhew miał prawo go użyć zgodnie z konstytucją, ale to nie musiało mu się podobać. Polecenie utrzymania tajemnicy „pod groźbą wywołania niezadowolenia Miecza” trąciło jak na jego gust powrotem starych, złych czasów, kiedy to Protektor był w stanie grozić patronom, a fakt, że Mayhew mógłby nawet taką groźbę zrealizować, jedynie pogarszał humor Samuela. A Mayhew mógł to zrobić. Przynajmniej jeszcze mógł.

Bo jeżeli wszystko pójdzie zgodnie z planem, to możliwości Protektora skończą się szybko i ostatecznie. A przebieg wydarzeń wskazywał, że wszystko idzie zgodnie z planem.

Jego żądni krwi wspólnicy opracowali całkiem zmyślny plan i utknęli w ostatnim punkcie — nie mogli zdecydować, gdzie go wykonać. A on idealne miejsce znalazł natychmiast i to w taki sposób, że pozostali byli mu ogromnie wdzięczni, gdy pomanipulował nimi tak, aby sami je zasugerowali. Niechęć Fitzclarence’a do uśmiercania własnych ludzi była oczywista, więc wszystko, co musiał zrobić, to wyglądać ponuro a smętnie i zachęcić go, by zgodził się z wolą bożą. Jego zdecydowane pogodzenie się z konsekwencjami planu Marchanta nie pozostawiło tamtemu wyboru, potem wystarczyła luźna uwaga, że źle byłoby wybrać kopułę budowaną na terenie otwartego i zagorzałego krytyka Harrington. Burdette nie był aż taki głupi — skorzystał z okazji, by zaproponować domenę Mueller jako teoretycznie przynajmniej neutralny teren, a więc lepiej się do tego nadający. Mueller udał przerażenie… co wciągnęło Marchanta do dyskusji, naturalnie jako zwolennika patrona Burdette. Obaj argumentowali z takim przekonaniem, że aż miło było słuchać, toteż nic dziwnego, że w końcu, z oporami i niechętnie, ale dał się przekonać. Zagrał tak dobrze, że całkiem szczerze chwalili go za skłonność do zapłacenia tak wysokiej ceny za wypełnienie woli bożej. Tak byli tym zajęci, że nawet do głowy żadnemu nie przyszło, jakie odniesie korzyści z „ofiary”.

Cóż, być może czystość motywów przesłoniła im bardziej doczesny wymiar całej sprawy. Jeżeli tak było, nie zamierzał im tego uświadamiać. Był równie jak pozostali zdecydowany wypełnić obowiązek nałożony na nich przez Pana, ale nie było to powodem, dla którego miałby rezygnować z okazji, którą mu Pan zaoferował. Nie była to zresztą łatwa decyzja — nie miał ochoty zabijać własnych ludzi dokładnie tak samo jak Burdette. W końcu dziadkowi obecnego Protektora przysięgał ich chronić. Jednakże ktoś musiał ponieść tę ofiarę. Śmierć dzieci zaskoczyła go i zszokowała, bo tego nigdy nie planowali, ale tym razem Marchant miał rację: niesamowicie wręcz zwiększyło to skuteczność całej operacji… oraz zwielokrotniło przyszłe korzyści Muellera, których istnienia pozostali w ogóle nie zauważali.

Żaden bowiem dotąd nie zrozumiał, jakimi jego dłużnikami się stali. Burdette nawet nie podejrzewał, że jeśli nie będzie chciał mu później ofiarować pewnych rzeczy z wdzięczności, to będzie musiał to zrobić z bardziej prozaicznych powodów. Bo tak się dziwnie złożyło, że nie istniały żadne dowody łączące Samuela Muellera ze spiskiem, natomiast Samuel Mueller znał szczegóły każdej fazy operacji. Dzięki temu jego inspektorzy w każdej chwili mogli „odkryć” dowody świadczące o udziale tamtych dwóch, podczas gdy jakiekolwiek ich oskarżenia byłyby jedynie bezpodstawnymi pomówieniami. A to zapewniało mu żelazną kontrolę nad patronem Burdette do końca życia któregokolwiek z nich. Co było zaiste miłą perspektywą.

Nie była to zresztą ani jedyna, ani największa zaleta tego, że to jego ludzie, a więc i on stali się ofiarami podobnego okropieństwa. Nie dość, że stawał się w ten sposób jedyną osobą, której nikt nie mógł podejrzewać, to jeszcze plasowało go na idealnej pozycji do przewodzenia atakowi skierowanemu przeciw Harrington i pośrednio Mayhewowi. Mógł być tak złośliwy jak chciał i będzie to tłumaczone słusznym gniewem, a nie ambicją. Natomiast gdyby coś się nie udało, mógł spokojnie grać ciężko zaskoczonego i stać się głosem rozsądku w imię „leczenia ran” pozostawionych przez tragedię. Najlepsze w tym wszystkim było to, iż jak by się sytuacja nie rozwinęła, nie mógł na tym stracić, w najgorszym przypadku poczyni pewne ustępstwa i przeprosi, w zamian za co zyska olbrzymią sympatię jako rozsądny i sprawiedliwy i wtedy Mayhew będzie jego dłużnikiem.

Nie miał naturalnie ochoty na tę ostatnią możliwość, ale nic nie szkodziło zabezpieczyć się na wszystkie ewentualności, tym bardziej że przyświecał mu jeden, dokładnie sprecyzowany cel — nie miał najmniejszej ochoty przekazywać synowi tak niekompletnej władzy nad domeną. Miał pięćdziesiąt dwa lata i dzięki nowym zdobyczom medycyny nawet nie mogąc poddać się prolongowi, powinien spokojnie dożyć dziewięćdziesiątki. A to dawało mu naprawdę dużo czasu, żeby próbować do skutku.

W tym momencie przyszło mu do głowy coś tak oczywistego, że omal sam sobie nie dał po pysku, że wcześniej o tym nie pomyślał. O jego udziale wiedziało sześciu ludzi: Burdette, Marchant, Harding oraz Surtees, Michaelson i Watson. Ostatnich trzech nie stanowiło zagrożenia, ponieważ nie wiedzieli o żadnym nielegalnym postępku, ale trzej pierwsi mogli stanowić problem, podobnie jak reszta sabotażystów. Zadał sobie sporo trudu, by poza Hardingiem nie spotkać się z żadnym z nich, ale to nie znaczyło, że któryś z pierwszej trójki się nie wygadał, bo wątpił, czy szeroko rozwinięta profilaktyka przyszła w ogóle do głowy takiemu fanatykowi jak Marchant. W końcu obaj z Fitzclarence’em podali mu nazwiska pozostałych uczestników spisku…

Burdette i Marchant stanowili oczywiste zagrożenie, a pozostali prawdopodobne. Śledztwo, nad którym nie miałby kontroli, mogło go obciążyć. Nie do końca, ale zawsze. A skoro zginęły dzieci, to najmniejszy ślad powiązania z tymi, którzy je zabili, nie zostałby nigdy zapomniany. Należało zająć się tym problemem tak na wszelki wypadek, a tak się składało, że znał wręcz idealnego człowieka do wykonania podobnego zadania.


— Tajna sesja? — Edmond Marchant spojrzał zdziwiony na patrona Burdette.

Żadnemu w najmniejszym stopniu nie przeszkadzało, że Burdette właśnie złamał prawo, informując Marchanta o wezwaniu. Najprawdopodobniej żadnemu z nich nawet to do głowy nie przyszło — w końcu chodziło o prawa ludzkie, nie boskie. Marchant zmarszczył brwi — niepokojąca była zbieżność czasowa, a choć sprawy szły dobrze, szatan był sprytnym i groźnym przeciwnikiem. Co prawda byli wykonawcami woli bożej, a Bóg pokonał diabła, ale to nie znaczyło, że ten się poddał. Przez lata przygotowywał Mayhewa i tę sukę do czekającego ich zadania i na pewno nie podobało mu się, że słudzy Pana przeszkodzili jego planom. Musiał knuć i obmyśliwać, jak je uratować; pozostawało pytanie, gdzie szukać śladów jego machinacji. Bo w to, że takowe istniały, nie wątpił ani przez moment, tylko że jak dotąd mimo usilnych prób nie zdołał ich odnaleźć.

Usiadł wygodniej i potarł górną wargę, co zawsze pomagało mu w myśleniu. Skoro Mayhew zwołał Konklawe, to dysponował czymś, o czym był przekonany, że poskutkuje, a utajnienie sesji sugerowało, że chciał to coś ukryć aż do ostatniej chwili. A to z kolei znaczyło, że oni obaj powinni zachować ostrożność, a jeśli to możliwe, spróbować odkryć co to takiego.

Słuszny gniew ludu na tę nierządnicę szatana wzbierał i jeśli Mayhew z grzesznym Synodem spróbują ją chronić, gniew ten zwróci się także przeciwko nim. Chyba że sądzą, że znaleźli jakiś sposób, by te emocje opadły.

— Czy wiemy cokolwiek o powodach zwołania tej sesji? — spytał, przerywając milczenie.

— Nie — prychnął Burdette. — Mayhew będzie skomlał, żebyśmy się powstrzymali przed złożeniem petycji o postawienie dziwki w stan oskarżenia.

— Tylko dlaczego ten wymóg tajności? — Marchant próbował uporządkować myśli przy okazji pobudzenia rozmówcy do rozpoczęcia analizy sytuacji.

— Bo się boi ludzi.

— Może… ale jeśli ma inne powody? Coś, o czym sądzi, że będzie skuteczne, tylko jeśli zostanie użyte z zaskoczenia?

Burdette przechylił głowę i zaczai mu się przyglądać uważniej.

— O co chodzi, bracie? — spytał powoli. — Podejrzewasz coś konkretnego?

— Nie wiem… — Szatan nie był wszechwiedzący, ale wiedział więcej niż zwykły śmiertelnik, a więc być może… Marchant poczuł serce w gardle, ale zmusił się do zachowania spokoju. — Panie, nadal masz kontakty w ministerstwie sprawiedliwości?

— Tylko kilka — warknął ze złością Burdette. Przed powrotem Mayhewa do władzy kontrolował to ministerstwo, a od tamtej pory Sidemore cicho a skutecznie pozbawiał go tej kontroli, pozbywając się pod rozmaitymi pretekstami (najczęściej zasłużonej emerytury) urzędników, którzy mogli okazać się lojalni wobec patrona Burdette.

— Wobec tego sądzę, że sensowne byłoby, gdybyś, panie, spróbował sprawdzić, jak postępuje śledztwo bezpieki. Dobrze byłoby wiedzieć, jakie dowody zebrali przeciwko nierządnicy, bo to pomogłoby zaplanować wystąpienie przed Konklawe — zaproponował.

Burdette zastanowił się i przyznał mu rację. Co prawda widać było, że zrodziły się w nim wątpliwości, ale jeszcze nie konkretne podejrzenia, toteż pozostał spokojny. Przyjął też bez słowa protestu rozumowanie, które zdecydował mu się przedstawić były ksiądz.

Ten zaś żałował, że musiał uciec się do wybiegu wobec kogoś, kto tak jak on służył Bogu. Burdette był jednak osobą impulsywną i jeśli okazałoby się, że podejrzenia, które przyszły do głowy Marchantowi, nie są zgodne z prawdą, lepiej mu nie sugerować ich istnienia. Najgorsze co mógłby zrobić to zaniepokoić patrona możliwością, której na razie nie dawało się sprawdzić. Taki niepokój tylko by go zżerał i osłabiał wolę w sytuacji, w której znajdowali się o krok od zwycięstwa.


— Sidemore wziął się do roboty, Wasza Miłość — oświadczył zadowolony Prestwick. — Zebrał zespół do sprawdzenia dowodów, ale okazuje się, że zarówno on, jak i planetarna służba bezpieczeństwa potrzebują więcej ludzi niż sądziliśmy.

— Rozumiem… — Benjamin zmarszczył brwi: obaj mieli nadzieję, że wystarczy wtajemniczyć tylko kilku starszych rangą, najbardziej godnych zaufania ludzi w obu urzędach; teraz okazało się, że byli zbytnimi optymistami.

A ministerstwo sprawiedliwości obejmujące całą planetę było duże. I podobnie jak pradawny dinozaur potrzebowało zapasowych mózgów rozsianych po całym ciele, by móc funkcjonować…

— Rozumiem, Henry. Podziękuj mu i jeszcze raz podkreśl konieczność zachowania tajemnicy. Możesz powiedzieć, że mam na tym punkcie obsesję, ale wbij mu w łeb, że to jest najważniejsze.

— Naturalnie, Wasza Miłość.

Benjamin kiwnął głową zadowolony i przerwał połączenie.

Zdawał sobie też sprawę, że pierwszy raz od chwili, gdy dowiedział się o katastrofie, zaczyna z lekkim optymizmem spoglądać w przyszłość.

Był to niebezpieczny objaw, podobnie jak niebezpieczni byli ci, którzy potrafili doprowadzić swoje zamierzenia tak daleko. Jego plany zaś co do jednego były ryzykowne i nie mógł sobie pozwolić na pomyłki wynikające ze zbytniej pewności siebie.


— Witamy na pokładzie okrętu Marynarki Graysona Terrible, wielebny.

— Dziękuję, milady. To przyjemność móc panią zobaczyć, jak zwykle zresztą. — Hanks celowo mówił głośniej niż to było konieczne, ale chciał, by usłyszała go jak największa część załogi zgromadzonej na pokładzie hangarowym.

Miał świadomość, że członkowie załóg byli równie wstrząśnięci zawaleniem się kopuły jak reszta obywateli Graysona. Dyscyplina wojskowa mogła zapobiec okazaniu tego, ale wielu musiało zwątpić w dowodzącą nimi admirał Harrington. Nie winił ich za to, znając aż nazbyt dobrze ludzką naturę, ale chciał, by kordialność jego powitania z nią zapadła przede wszystkim w pamięć i dusze właśnie tych, którzy zwątpili.

— Zechce mi pan towarzyszyć do mojej kabiny? — spytała Honor.

— Będę zaszczycony, milady.

Oboje ruszyli ku windzie, a Hanks obserwował spod oka profil Honor. Wyglądała lepiej niż się spodziewał, ale żal, rozpacz i gniew pozostawiły swoje piętno. Chciał ją pocieszyć, bo choć nie należała do jego kościoła, była dobrą i wartościową niewiastą, nieporównanie lepszą od wielu jego wiernych. I niczym nie zasłużyła sobie na takie traktowanie, jakiego doznawała ze strony tępych czy ambitnych bigotów.

— Protektor Benjamin i jego rodzina zobowiązali mnie, bym przypomniał pani o ich wdzięczności i miłości — powiedział, gdy dotarli do windy, na co uśmiechnęła się z wdzięcznością, a gdy drzwi zamknęły się za nimi, dodał: — Poza tym, milady, Protektor przesyła pani to.

Podał jej papierową kopertę opatrzoną oficjalną pieczęcią lakową i bez komentarza poczekał, aż ją otworzy, łamiąc wpierw pieczęć, i przeczyta treść pojedynczej karty pergaminu, którą zawierała koperta. Kiedy skończyła i spojrzała na niego z niemym pytaniem w oczach, wyjaśnił:

— Izba zaczyna się niecierpliwić, milady. Poczyniono pewne kroki, by postawić panią w stan oskarżenia o morderstwo… — przerwał i uśmiechnął się, widząc w jej oczach błysk gniewu, co było zdrowym objawem. — Jak na razie zbyt mało patronów podpisało petycję, ale ta sytuacja może się zmienić. Dlatego Protektor zwołał tajną sesję Konklawe. Ma nadzieję, że zdoła przekonać obecnych, by tego zaniechali, ujawniając drobną część odkryć pana Gerricka. Najtrudniejsze będzie osiągnięcie tego bez sugerowania, kogo podejrzewa o faktyczne spowodowanie katastrofy.

— To rzeczywiście będzie trudne — przyznała z namysłem.

— Też tak sądzę. Na wszelki jednakże wypadek Protektor pragnie, by zabrała pani ze sobą pana Gerricka jako świadka i eksperta. Ja także zostałem wezwany, więc korzystając z okazji, chciałem pani zaoferować moje skromne poparcie.

— Skromne poparcie?! — prychnęła i uśmiechnęła się ciepło: Hanks był jedną z niewielu osób, które pomagały jej przez cały czas, odkąd zjawiła się na planecie. — To „skromne poparcie” to znacznie więcej niż mogłabym oczekiwać. Naprawdę, bardzo dziękuję…

— Nie ma potrzeby dziękować — przerwał, biorąc jej dłoń w swoją. — Uważam tak za honor, jak i za przywilej służyć pani zawsze i w każdy sposób, w jaki będę mógł.



ROZDZIAŁ XXV

Thomas Theisman odprężył się dopiero, gdy 14. Zespół Wydzielony znalazł się w nadprzestrzeni. Operacja „Sztylet” w końcu naprawdę się rozpoczęła, co jak zwykle w takich wypadkach bywa, sprawiło dużą ulgę wszystkim biorącym w niej udział.

Jak dotąd wszystko szło dobrze. Co prawda całe ugrupowanie znajdowało się w czasie ćwiczeń zaledwie dziewięć godzin lotu od układu Casca, ale przestrzeń międzysystemowa była tak naprawdę jedną olbrzymią kryjówką, w której bez znanych koordynat niczego nie można było znaleźć, za to wszystko schować. Dlatego też nikt ich nie odkrył, a ostatnie ćwiczenia przebiegły nieporównanie lepiej niż wszystkie dotychczasowe. W ocenie komputerów cały 14. Zespół Wydzielony poniósł niewielkie straty, a zrealizował w wyznaczonym czasie wszystkie cele operacji „Sztylet”.

Wniosek był prosty: niepokoił się, bo był przesądny i uważał, że zły wynik ćwiczeń oznaczał dobry przebieg akcji i odwrotnie. Być może część niepokoju brała się także stąd, że nie zdołali potwierdzić obecności większej liczby super dreadnaughtów graysońskich w systemie Casca. Powtarzał sobie co prawda szacunkowe oceny dotyczące czasu potrzebnego graysońskim stoczniom na dokonanie tak kompleksowych napraw i modernizacji, ale to jakoś nie pomagało.

Odetchnął głęboko i rozejrzał się prawie ukradkiem, nim w końcu przyznał się sam przed sobą do prawdziwego powodu swego niepokoju. W ostatnim uaktualnieniu danych wywiadowczych znalazła się informacja, która dość poważnie zachwiała pewnością siebie Thomasa Theismana. Ponieważ po prawdzie Urząd Bezpieczeństwa założył blokadę na dostęp do informacji zdobytych przez wywiad, informując tylko tych, którzy według bezpieki musieli wiedzieć wyłącznie o tym, o czym wiedzieć powinni, nie miał o tym pojęcia wcześniej. Bezpieka zresztą doszła najwyraźniej do wniosku, że oficerowie Ludowej Marynarki w ogóle o niczym nie muszą wiedzieć. Informacja nie była obiektywnie nawet specjalnie interesująca, a pochodziła sprzed prawie roku, natomiast subiektywnie dla niego była niezwykle ważna. Otóż potwierdzone zostało, że Honor Harrington po odstrzeleniu w pojedynku Younga przeniosła się na Graysona.

Sam fakt, że pozbawiono ją dowództwa i odsunięto od czynnej służby za taką bzdurę, wydał mu się niezrozumiałą głupotą. Wystarczyło pobieżnie choćby zapoznać się z karierą odstrzelonego, by zrozumieć, że w pełni na to zasłużył i to dawno temu, a to że nikt tego wcześniej nie zrobił, graniczyło z cudem. Harrington postąpiła słusznie, co Theismanowi sprawiło dziwną satysfakcję. Uważał ją za wroga, ale była honorowym przeciwnikiem. Jego i jego ludzi traktowała jak najwłaściwiej po tym, jak się poddali, i to mimo tego, że znała prawdę. A prawda, którą nieporadnie próbowano ukryć za propagandową wersją oficjalną, była taka, że to Ludowa Marynarka pierwsza wmieszała się w konflikt między Masadą a Graysonem, stając po stronie fanatyków z Masady, i że jej okręty zaatakowały i świadomie zniszczyły jednostkę Królewskiej Marynarki bez wypowiedzenia wojny.

Harrington była naprawdę dobra, jeśli nie najlepsza wśród znanych mu oficerów różnych flot. Nawet ci oficerowie Ludowej Marynarki, którzy jej nienawidzili, przyznawali to uczciwie. Należała do tych nielicznych, za których posiadanie we własnych szeregach każda marynarka wiele by dała. A RMN się jej pozbyła za zastrzelenie bezwartościowego gnojka i to na dodatek w uczciwy i zgodny z prawem sposób. Było to tak niewiarygodnie kretyńskie, że musiało być prawdziwe.

Oficjalnie nic na ten temat nie podano, ale Theisman wątpił, by Marynarka Graysona była w tej kwestii równie głupia jak Royal Manticoran Navy. Na pewno zaproponowali jej przystąpienie do służby, a biorąc pod uwagę, jak bardzo potrzebni im byli doświadczeni oficerowie, Harrington awansowała najprawdopodobniej na wyższy stopień niż on.

Oczywiście, jeśli operacja „Pozór” rzeczywiście się powiodła, to wraz ze wszystkimi okrętami Graysona siedziała teraz w systemie Casca.

Ale jeśli się nie powiodła, to istniała szansa, że znów się spotkają, tylko że tym razem ona będzie miała do dyspozycji jeden lub dwa superdreadnoughty. A brutalna prawda była taka, że Alexander Thurston mógł być doskonałym planistą, ale nie dorastał jej do pięt w prawdziwej walce. A on sam, choć raz zdołał ją zaskoczyć, doskonale wiedział, ile udziału miały w tym sprzyjające okoliczności. I nie żywił złudzeń — jeśli Honor Harrington dowodziła w systemie Yeltsin i miała do dyspozycji choćby jeden okręt liniowy, to 14. Zespół Wydzielony poniesie ciężkie straty.

Choć mimo wszystko powinien wykonać zadanie — jak dobra nie byłaby Harrington, trzydzieści sześć pancerników musi sobie poradzić nawet z trzema superdreadnaughtami. A więcej nie mogła ich mieć — w tak krótkim czasie nie zdołano by przeprowadzić koniecznych napraw.

Uśmiechnął się do siebie z ponurą satysfakcją: znów „powinno” i „jeżeli”. Jedno co było dobre to to, że przestał się denerwować, skoro przestał się oszukiwać. A wszystko i tak rozstrzygnie się w ciągu najbliższych czterech dni.


— Kurwa jedna! — Burdette rąbnął pięściami w blat. — jak ten czarci pomiot to zrobił?! Jak?

Edmond Marchant robił, co mógł, by być jak najmniej widocznym, dopóki Burdette miotał się po gabinecie jak po klatce. Normalnie nawet przystojna twarz patrona teraz wykrzywiona była w maskę furii i strachu. Sam Marchant pierwszy raz poczuł lodowaty chłód w sercu, gdy usłyszał, czego Burdette dowiedział się od swoich zaufanych w ministerstwie sprawiedliwości.

Najbardziej denerwujące i przerażające było to, iż informacje były fragmentaryczne. Aaron Sidemore wykonał kawał dobrej roboty, oczyszczając ministerstwo z lojalnych wobec patrona Burdette urzędników. Żaden z niewielu wiernych, którzy pozostali, nie znalazł się w składzie niewielkiej grupy dochodzeniowej, której członków wyznaczył osobiście Sidemore. Wszystko, co zdołali uzyskać, to plotki i fragmenty informacji, ale to i tak wystarczyło, by obaj: Marchant i Burdette, mieli się czego bać.

Marchant również na próżno łamał sobie głowę, usiłując wykoncypować, w jaki sposób tamci tego dokonali. Jakim cudem inżynierowie Sky Domes zdołali zrekonstruować przebieg i przyczyny katastrofy, nie mając wstępu na miejsce wypadku. Osobiście zwerbował inżynierów, którzy zaplanowali wszystkie zmiany. Dostali dokładne kopie planów i przysięgli na własne dusze, że sabotaż będzie prawie niemożliwy do wykrycia nawet przy badaniu miejsca katastrofy. Jak więc w takim razie tamci zorientowali się nie tylko, że był to sabotaż, ale także jak go dokonano, i to nie ruszając się z domeny Harrington?

Jedynym logicznym wyjaśnieniem była bezpośrednia interwencja diabła. A ta świadomość napełniała go lodowatym strachem. Wiedział, że szatan nie podda się bez walki, ale nie sądził, że zdoła osiągnąć taki sukces. Przecież on i Burdette byli wybrani przez Boga, a Bóg nie mógł wszak pozwolić złu zatryumfować. Musiał istnieć prosty i skuteczny sposób, by zapobiec klęsce, tylko problem polegał na tym, że nie potrafił go znaleźć.

Zamknął oczy i pogrążył się w modlitwie, błagając Boga, by podsunął mu odpowiedź. A równocześnie jego umysł nadal analizował i dopasowywał fragmenty informacji, które znali…

Gerrick. Główny inżynier Sky Domes mógł być powodem — co do tego wszystkie źródła były zgodne. Gerrick wszystko zaczął, a teraz Harrington trzymała go bezpiecznie schowanego na pokładzie swojego okrętu flagowego… ale dlaczego? Skoro to on spowodował wszczęcie dochodzenia, powinien pomagać psom w śledztwie. Skoro tego nie robił, musiał istnieć ważny powód… tylko jaki…

I nagle go olśniło.

Śledztwo dopiero się rozpoczęło! To znaczyło, że tamci jeszcze nic konkretnego nie wiedzą, bo gdyby wiedzieli, ten heretyk Mayhew już podjąłby formalne kroki przeciwko patronowi Burdette, a nic podobnego nie zrobił. Zwołał tylko zamkniętą sesję, na której miał zamiar przedstawić przebieg wydarzeń, nie mając jeszcze oficjalnych wyników śledztwa. To było logiczne, bo biorąc pod uwagę, jak wzrastała wściekłość opinii publicznej skierowana przeciwko Harrington, Mayhew musiał coś zrobić, by nie osiągnęła ona etapu, w którym nawet niezbite dowody na to, kto i jak doprowadził do zawalenia kopuły, nie przywrócą jej zaufania obywateli. A furia ta rosła szybciej niż Marchant śmiał oczekiwać. Były ksiądz nie spoczął na laurach i rozmyślał dalej.

Skoro psy z ministerstwa nie zebrały jeszcze dowodów, a nie mogły, bo Mueller poinformowałby ich o obecności ekipy dochodzeniowej na miejscy katastrofy, to jedynym dowodem Mayhewa były niczym nie poparte twierdzenia inżynierów Sky Domes. Nawet jeśli Gerrick wszystkiego się domyślił, to tylko on i jego najbliżsi pomocnicy znali prawdę. Dlatego właśnie Harrington trzymała go na okręcie — chroniła go przed zagrożeniem, dopóki nie przedstawi go na sesji jako koronnego świadka Mayhewa. I choć nienawidził jej z całej duszy, musiał przyznać, że postąpiła mądrze. Upokorzenie doznane w domenie Harrington wyleczyło go skutecznie ze skłonności do niedoceniania przeciwniczki. Teraz obliczyła wszystko prawidłowo, bowiem gdyby zdołali uciszyć Gerricka choćby na parę dni, nienawiść ludzi wzrosłaby do takiego stopnia, że nawet uniewinniający wyrok nie…

Otworzył usta, olśniony prostotą rozwiązania! Bóg udzielił mu odpowiedzi, o którą błagał, a była ona jasna, prosta i oczywista.

— …ta kurew jedna! Ta zdradziecka, gżąca się z kim popadnie ladacznica! Zabiję sukę! Własnoręcznie uduszę ją gołymi rękami! Za…

— Patronie Burdette! — odezwał się donośnie Marchant, nie widząc innego sposobu, by przerwać mu bezsensowny monolog.

Rozwścieczony Burdette obrócił się na pięcie i spojrzał na niego z furią. Marchant nawet nie drgnął — był sługą bożym i znał sposób, by zwyciężyć szatański spisek.

— Czego? — warknął Burdette głosem, jakiego Marchant dotąd u niego nigdy nie słyszał.

— Wiem, co musimy zrobić — oznajmił spokojnie.

— Zrobić?! A co my możemy, kurwa, zrobić?

— Nadal możemy sprawić, że Bóg zatryumfuje.

— Jak? — Spokój Marchanta zaczynał brać górę nad wściekłością Fitzclarence’a.

Patron Burdette z wyraźnym wysiłkiem zapanował nad furią i gdy się odezwał, mówił głosem prawie normalnym. Zajęło mu to trochę czasu, ale Marchant cierpliwie czekał.

— Jak? Skoro wiedzą, co się stało…

— Właśnie o to chodzi, że nie wiedzą! — przerwał mu Marchant. — Jeszcze nic nie wiedzą, tylko podejrzewają. Jak dotąd wszystko, czym mogą dysponować, to podejrzenia wymyślone przez inżynierów Sky Domes.

— Co?! — zdumiał się Burdette.

Marchant pochylił się ku niemu i powiedział z naciskiem:

— Proszę się zastanowić: gdyby mieli dowody, to czy Mayhew i jego banda zawahaliby się choć sekundę przed publicznym oskarżeniem nas, a zwłaszcza pana?

— Przecież właśnie to planuje zrobić na tej całej sesji!

— Gdyby faktycznie to planował, nie zwoływałby tajnej sesji! Nie rozumie pan? Właśnie to jest najlepszym dowodem, że nie mają dowodów. Nienawiść do Harrington jest tak silna, że nie odwlekałby publicznego ogłoszenia jej niewinności, gdyby dysponował dowodami pozwalającymi przekonać ludzi. Ponieważ ich nie ma, pozostało mu tylko przedstawić patronom teorię inżynierów Sky Domes. Teorię, nie dowody!

— Przecież… — zaczął Burdette i umilkł. — Tak… to miałoby sens. Nie ma dowodów i chce zyskać na czasie, by je zebrać i nie dopuścić do postawienia suki w stan oskarżenia!

— Dokładnie tak. Dopóki nie zostanie pozbawiona immunitetu przysługującego patronowi, nie można wnieść przeciwko niej oskarżenia do sądu. Jedyne, czego potrzebuje, żeby ją uratować, to odwleczenie przedłożenia petycji. I to jest wszystko, na co może liczyć. Jestem tego pewien!

Burdette stał przez chwilę, myśląc intensywnie, nim powoli opadł w fotel. Przez kilkanaście sekund gapił się na blat biurka, jakby go pierwszy raz w życiu widział, po czym otrząsnął się i rozejrzał całkiem przytomnie.

— Obawiam się, że na dłuższą metę to niczego nie da — ocenił spokojnie. — Jeśli zdoła odwlec złożenie petycji i jeśli ten cały Gerrick i jego ludzie rzeczywiście domyślili się, co się stało, to znajdą dowody. Może nie zdołają dowieść, kto to zrobił, ale będą wiedzieli, czego mają szukać, więc to znajdą…

— Ale my potrzebujemy tylko jednego: nie dać mu czasu na dokończenie dochodzenia — przerwał mu cicho, lecz z mocą Marchant. — Już za parę dni nie będzie miało żadnego znaczenia, co tak naprawdę się stało i czyja to wina. Ważne będzie jedynie to, że obudziliśmy w ludziach sumienie i poddaliśmy w wątpliwość oddanie klucza kobiecie. Tak prawdę mówiąc, to nie potrzebujemy nawet oficjalnie oskarżać Harrington.

— Zgodnie z planem… — zaczął Burdette.

— Wiem, co planowaliśmy — przerwał mu były ksiądz. — ale zaszły nowe okoliczności, więc należy go do nich zaadaptować. Jeżeli mają lub mogą mieć dowody, to nie uda się jej skazać za morderstwo. Ale jeżeli nigdy nie dojdzie do procesu, jeżeli ani ona, ani Gerrick, który zaprojektował oryginalną kopułę, nie będą w stanie przedstawić swojej wersji wydarzeń, to ich niewinność nigdy nie zostanie do końca dowiedziona w odczuciu opinii publicznej. Gdyby Harrington nigdy nie stanęła przed sądem, to wielu, jeśli nie większość mieszkańców Graysona nigdy tak do końca nie nabrałaby pewności, że kopuła zawaliła się w efekcie sabotażu. Pozostałyby wątpliwości, a to oznacza, że nawet gdyby nie udało nam się w pełni zwyciężyć, to także nie ponieślibyśmy całkowitej klęski. Bóg w wybranym przez siebie czasie wykorzystałby ziarno zasiane dzięki tym wątpliwościom.

Burdette rozsiadł się wygodniej i przyglądał z namysłem Marchantowi, nie odzywając się słowem. Ten zaś uśmiechnął się chłodno i dodał:

— W tej chwili jedyne dwie osoby stanowiące prawdziwe zagrożenie dla pełnego zrealizowania woli bożej to Gerrick i Harrington. Tylko ich może szatan wykorzystać, by zniweczyć boski plan. A my wiemy, gdzie oni są… i gdzie się znajdą za dwanaście godzin!



ROZDZIAŁ XXVI

— Jesteś gotów, Jared?

— Jeszcze sekunda, milady… aha. — Jared Sutton zapiął w końcu torbę i przerzucił jej pasek przez ramię. — jestem gotów, milady. Jeden porucznik flagowy melduje się do służby eskortowej! — Zameldował i pokazał w radosnym uśmiechu wszystkie zęby.

Rozbawiona Honor potrząsnęła bezradnie głową. Jared nie miał żadnych oficjalnych obowiązków i nie musiał jej towarzyszyć, ale była mu wdzięczna, że zgłosił się na ochotnika. Adam już był obładowany do granic możliwości przenośnym komputerem, bankiem danych i miniprojektorem holowizyjnym. Pozostał jeszcze komplet wydruków dokumentujących każdy krok jego zespołu w procesie rozwiązywania zagadki kopuły szkolnej oraz wszystkie wypływające stąd wnioski. Razem stanowiło to trzydzieści kilogramów papieru i ten właśnie ładunek zaoferował się taszczyć Jared.

— Doceniam twoje poświęcenie — powiedziała zupełnie poważnie, biorąc z grzędy Nimitza i sadzając go sobie na ramieniu.

Treecat znacznie szybciej doszedł do równowagi psychicznej, toteż bleeknął radośnie, oznajmiając, że także według niego Jaredowi należą się podziękowania.

— Milady, kiedyś powiedziała mi pani, że porucznik flagowy jest najbardziej przepracowanym i niedocenianym członkiem admiralskiego sztabu. Przyznaję, że była pani wspaniałomyślna i nie orała we mnie aż tak bardzo ani nie kopała zbyt często, więc mogę się zrewanżować, robiąc za pani tragarza w tak ważną noc.

Honor uśmiechnęła się, otworzyła usta, by coś powiedzieć i ugryzła się w język. Zamiast tego poklepała go po prostu po ramieniu i zlustrowała szybkim spojrzeniem resztę członków wyprawy. Dzięki staraniom MacGuinessa Adam Gerrick wyglądał znów prawie jak człowiek. Mac ściągnął z domeny kilka zapasowych kompletów odzieży wybranych przez najstarszą żonę inżyniera i karmił go prawie na siłę. Z doświadczenia wiedziała, że jest w tym naprawdę dobry — w ostatnim czasie miał aż za dużo okazji, by nabrać wprawy.

Eddy Howard, zwyczajowy trzeci członek „wyjazdowej” ochrony, był niedysponowany, więc zastąpił go Arthur Yard, podobnie jak LaFollet i Candless nienagannie ubrany na tę okazję. Jej gwardziści czuli się winni w ten sam sposób co wszyscy mieszkańcy domeny Harrington po katastrofie. Świadomość, że zdarzyła się ona nie z winy Sky Domes, podziałała wręcz cudownie na ich morale, a tą specjalną sesję Konklawe traktowali jako pierwszy krok do oczyszczenia dobrego imienia ich patronki oraz ukarania winnych tego zaplanowanego z zimną krwią mordu. Sądząc po błyskach w oczach i innych drobnych, acz dobrze jej już znanych oznakach tego ostatniego oczekiwali z niecierpliwością.

Wielebny Hanks odziany był zwyczajowo w czerń kapłańską, z którą kontrastowała biel koloratki. Honor na jej widok przypomniało się coś, o co od dawna chciała go zapytać, więc przekręciła głowę i zagadnęła:

— Zawsze mnie intrygowało, z czego jest ten biały kołnierzyk, wielebny.

— To prastara i dobrze strzeżona tajemnica, milady — odparł ze śmiertelną powagą zapytany i zachichotał. — prawdę mówiąc z celuloidu. Starego, twardego i niewygodnego celuloidu. Odkąd zostałem wielebnym, korci mnie, by zmienić go na coś wygodniejszego, ale wychodzi na to, że jestem większym tradycjonalistą niż sądzą moi krytycy. Poza tym małe umartwienie ciała jeszcze nikomu nie zaszkodziło, naturalnie jak długo człowiek nie da się ponieść entuzjazmowi.

Honor roześmiała się i odruchowo wyprostowała ramiona. Nie miała na sobie munduru, bowiem wezwana została patronka, nie admirał i uwaga Hanksa przypomniała jej, że przynajmniej tego wieczoru nie będzie się cieleśnie umartwiać. A uniform Marynarki Graysona był do tego wręcz idealnie pomyślany. Nie chciała poza tym wywoływać wrażenia, że kryje się za swoim stopniem, a poza tym nie było sensu dodatkowo irytować co głupszych, pojawiając się na Konklawe w spodniach. Pierwszy raz była tam w spódnicy, więc niech tak póki co zostanie.

— Doskonale, panowie: ruszajmy — zaproponowała.

LaFollet dał znać Candlessowi, by otworzył drzwi.


Edward Martin próbował się bezskutecznie odprężyć w mknącym na południe pojeździe. Jeszcze znajdowali się nad morzem, ale zbliżali się szybko do Goshen, najdalej wysuniętego na południe kontynentu i emerytowany członek Gwardii Burdette czuł nie tylko napięcie, ale i strach.

Co było całkowicie naturalne, bowiem nadszedł czas jego testu życia zakończonego najpewniej tym, że odda owo życie temu, który je stworzył. Pogodził się z tym, ale wiara nadal nie była w stanie poradzić sobie z reakcjami ciała, a jego ciało się bało. Nie zawstydziło go to, bowiem Bóg dał człowiekowi strach po to, by go ostrzegał o niebezpieczeństwie. Jak długo człowiek nie pozwolił, by strach uniemożliwił mu wykonanie woli bożej, Bóg niczego więcej nie wymagał, a z pewnością powita go po wypełnieniu misji.

Spojrzał na siedzącego obok i skrzywił się w duchu.

Austin Taylor był o dziewiętnaście lat młodszy i aż się palił do akcji. Udowodnił już, że szczerze wierzy, pracując w zespole, który doprowadził do zawalenia się kopuły budowanej przez ladacznicę w domenie Mueller. On sam nie brał w tym udziału, ponieważ źle złożona po złamaniu noga nie zrosła się prawidłowo, co zmusiło go do przejścia na emeryturę w randze sierżanta Gwardii Burdette. No i uniemożliwiło wzięcie udziału w tajnej operacji, bowiem stał się zbyt łatwy do zapamiętania. Brat Marchant dokładnie wytłumaczył mu, dlaczego nie mogą ryzykować; i w razie niepowodzenia nie powinno dać się powiązać schwytanych czy zabitych wykonawców z patronem Burdette. W głębi duszy Martin był wdzięczny losowi za taki obrót sprawy — był gotów oddać życie za wiarę, ale dziękował Bogu, że oszczędził mu tego zadania. Można było bowiem pogodzić się z koniecznością zabicia mężczyzn pracujących w służbie szatańskiego pomiotu, ale nie dzieci, które niczemu nie były winne…

Przygryzł wargę, czując wzbierające pod powiekami łzy. Bóg tak chciał — to On wybrał czas katastrofy, wiedząc, jako że przecie był wszechwiedzący, że znajdą się tam te dzieci. Ich dusze trafiły do Niego, a przerażenie i ból ostatnich chwil złagodziła nieświadomość, ale ludziom, którzy się do tego przyczynili, ciężko było żyć z tą świadomością. Dzieci jako niewinne nie zaznały okrucieństw życia i przynajmniej oszczędzone im zostało najtrudniejsze z zadań, jakie Bóg stawiał człowiekowi — odebranie życia innemu człowiekowi. A to właśnie miał niedługo zrobić Edward Martin i wiedział, że będzie to jedno z trudniejszych zadań, mimo że ci, których miał zabić, pogrążyli się tak głęboko w grzechu, że nie było już dla nich ratunku.

Spojrzał na rękaw munduru i tym razem skrzywił się otwarcie — zawsze z dumą nosił uniform Gwardii Burdette, ale tego wieczoru z oczywistych powodów nie mógł go założyć. Zawsze też jednak nienawidził barw Gwardii Harrington, a taki właśnie zielony uniform miał na sobie. By wejść do gniazda szatana, trzeba było przebrać się za jego sługę — to, że rozumiał konieczność, nie musiało wcale oznaczać, że mu się ona podobała.

A zmierzał do siedliska zła, które zatruwało cały Grayson, nawet sługi boże, co już samo w sobie było zatrważające. Gardził tymi tak zwanymi księżmi, którzy dali się uwieść szatanowi i opuścili Boga jak jakieś kurwy. Choć z drugiej strony należało być bardziej wyrozumiałym — większość członków Synodu stanowili ludzie dobrzy i pobożni, jak choćby wielebny Hanks. Spotkał go raz, gdy wielebny celebrował mszę w katedrze Burdette, i zrozumiał, dlaczego był on tak powszechnie wielbiony. Był to człowiek tak głębokiej wiary, że przez krótki moment Martin czuł się z nim duchowo związany i zdawało mu się, że dzięki temu złączeniu jego własna wiara stała się głębsza i lepsza. Wówczas nikt nie wiedział, że szatan zastawił na wielebnego Hanksa tak perfidną pułapkę. Wielebny po prostu musiał w nią wpaść i Martinowi było go po prostu żal. Natomiast całą swą złość skierował na osobę, która stała się narzędziem diabła i doprowadziła tak pobożnego człowieka jak Julius Hanks do tak olbrzymiego błędu. Co prawda nie rozumiał, jak mąż tak mądry i silny w wierze mógł dać się tak zwieść, ale on, prosty sierżant, nie znał się przecież na szatańskich sztuczkach. Ta suka musiała być zaiste potężną czarownicą, skoro wielebny nie dostrzegł, że pomaga żonom i córkom zwracać się przeciwko mężom i ojcom ani że odrzuca wiarę, dzięki której przez tysiąc lat Grayson był prawdziwą planetą Boga. Aż się wierzyć nie chciało, że ów czarci pomiot miał tak wielką moc, że wielebny nie uświadomił sobie, z kim ma do czynienia, gdy wyszło na jaw, że grzeszyła śmiertelnie, parząc się poza świętymi więzami małżeństwa, do czego zresztą bezwstydnie przyznała się publicznie! Ba, chwaliła się tym, gdy prawdziwy sługa boży kazał jej żałować i pokutować za grzechy. Jak zdołała tak otumanić wielebnego Hanksa, że nie zrozumiał on, jak tego typu przykład może podziałać na inne kobiety, to się Martinowi w głowie nie mieściło, ale wiedział, że zdołała. I że w ten sposób naraziła dusze tych nieszczęsnych na wieczne potępienie.

Martin zdawał sobie sprawę, że niektórzy mężczyźni źle traktowali swe żony i córki, ale działo się tak, bowiem człowiek omylnym i słabym jest. Obowiązkiem innych, a zwłaszcza kościoła, było piętnować i karać podobne zachowania, tak jak piętnowano i karano inne formy znęcania się nad słabszymi. Był nawet skłonny przyznać, że Protektor Benjamin miał dobre pomysły — przynajmniej niektóre. Faktycznie nadszedł czas, by złagodzić niektóre stare i nie odpowiadające już rzeczywistości prawa. Tworzono je w innych, trudniejszych czasach, toteż musiały takie być, ale teraz można było pozwolić kobietom, by pracowały w jakichś mniej wymagających profesjach, czy nawet pozwolić im głosować. Ale nie zmuszać je do brania na barki obciążeń, których Bóg dla nich nigdy nie przewidział, nie wspominając już o służbie wojskowej! Martin doskonale wiedział, jak wygląda służba i życie w wojsku, bo spędził w nim osiemnaście ciężkich, choć zaszczytnych lat i wiedział, że żadna kobieta nie wytrzymałaby tego i nie mogłaby pozostać taka, jaka kobieta być powinna. Wystarczyło popatrzeć na samą Harrington, by stwierdzić, jak takie życie psuje, wypacza i schamia.

Wielebny Hanks został oszukany, a kto wie, czy i jakimś cudem nie przymuszony, by zgodził się na proponowane przez Protektora zmiany. Podziw dla odwagi Harrington, a nie ulegało kwestii, że baba była odważna, przesłonił mu jej grzechy i zło, które szerzyła na Graysonie. Nawet najlepsi popełniali błędy i Bóg nigdy nie miał im tego za złe, jeśli w porę przyznali się, że zbłądzili, i wrócili na drogę cnoty. I taki właśnie był cel ofiary, którą tej nocy miał złożyć Martin, toteż modlił się gorąco, by wielebny Hanks i inni członkowie Synodu powrócili do Boga, gdy w końcu zniknie ostatecznie zło zatruwające ich dusze.


Wszystkie floty jakby się zmówiły, by opuszczaniu okrętu flagowego towarzyszyła jak największa pompa i zamieszanie. Pewnie dlatego by wszystkim przypomnieć, z jaką to ważną personą mają do czynienia. Kiedy rzeczony admirał jest jeszcze feudalnym władcą, tak zamieszanie jak i ceremoniał sięgały apogeum.

Honor wzięła na to poprawkę, planując odlot, i zdołała zachować stosowną powagę, dokonując inspekcji warty honorowej i wysłuchując mowy pożegnalnej kapitana Yu. Wszystko to wyglądało tak śmiertelnie ponuro, jakby nigdy już nie miała tu wrócić, podczas gdy w rzeczywistości powinna zjawić się z powrotem za jakieś sześć godzin. Tym niemniej starała się jak mogła, by wyglądać tak, jak wszyscy tego po niej oczekiwali.

Fanfara oznajmiła jej zejście z okrętu, gdy znalazła się w stanie nieważkości, i dopiero wtedy pozwoliła sobie na pełen satysfakcji uśmiech. Tym razem dopilnowała, by nie dmuchnięto jej prosto w ucho, choć sądząc po zbolałej minie sygnalisty, jej uprzejma prośba nie spotkała się z jego zrozumieniem. Wyboru jednak nie miał, dzięki czemu nic jej w uchu nie dzwoniło i słyszała normalnie. Była wyjątkowo samotna w czasie tego przejścia, ponieważ ochrona trzymała się w dyskretnej odległości z uwagi na przedziwne zachowania sukni w stanie nieważkości.

Spowodowało to żywiołową radość Honor i dało jej chwilę wytchnienia. Na tyle długą, by po stanięciu na pokładzie pinasy mogła doprowadzić przyodziewek do ładu. Pinasa rozpoczęła swój żywot jako standardowa jednostka Mark 30 Royal Manticoran Navy przewidziana do wysadzania na wrogim terenie pół kompanii Marines i wsparcia ich ogniem, gdy się już tam znaleźli. To drugie zadanie mogła nadal wykonywać, natomiast z pierwszym byłyby spore problemy. A to dlatego, że w skład wyposażenia superdreadnoughta wchodziło tyle różnych małych jednostek, że Marynarka Graysona zdecydowała się zmodyfikować jedną na transportowiec VIP-ów. By to osiągnąć, wybebeszono i przebudowano gruntownie cały przedział desantowy, tworząc przestronne, wygodnie urządzone wnętrze z nader szerokim przejściem, co Honor właśnie doceniła, pierwszy raz znajdując się w nim w długiej sukni. Poza tym wstążka, na której zawieszona była Star of Grayson, splątała się przy zerowym ciążeniu z łańcuchem, z którego zwisał klucz — Honor zdołała rozplatać je w marszu, nie wpadając przy tym na nic, co w normalnym przedziale desantowym byłoby niemożliwe. Zakończyła to delikatne zajęcie tuż przed dotarciem do swego fotela, toteż opadła nań z prawdziwą ulgą. Dopiero potem spytała mechanika pokładowego:

— Mieścimy się w czasie?

— Jak najbardziej, milady. Mamy nawet lekkie wyprzedzenie, więc obawiam się, że nastąpi pięciominutowa zwłoka w odcumowywaniu.

— Dlaczego mnie to nie dziwi? — mruknęła sama do siebie, obserwując, jak po przeciwnej strome przejścia Gerrick żongluje sprzętem, starając się go nie upuścić i równocześnie bezpiecznie ulokować. Udało mu się to w końcu i usiadł. Nimitz w międzyczasie zwinął się w zadowolony kłębek na jej kolanach, toteż spojrzała przez ramię, sprawdzając, jak sobie radzi Sutton.

Jared walczył z torbą, usiłując upchnąć ją do znajdującego się nad fotelem miejsca na bagaż, i mruczał pod nosem coś, co musiało być z głębi serca płynącymi inwektywami. Przez moment zastawiała się, czy nie skomentować jego zmagań z materią, ale zrezygnowała, widząc, że jest czerwony, mokry i zły. Porucznicy zwykle czują się zaniedbywani, jeżeli ich dowódcy nie sprawiają im problemów, ale w tej chwili porucznik Sutton miał ich dzięki niej dość.

Wielebny Hanks usiadł w fotelu sąsiadującym z jej siedziskiem, tak jak tego wymagało starszeństwo. Honor popatrzyła na niego i powiedziała:

— Znacznie prościej byłoby od razu polecieć do Austin.

— Może i prościej, ale co z tysiącletnią tradycją? — spytał ironicznie. — Patron przybywa do stolicy ze swej oficjalnej rezydencji ceremonialnym pojazdem. Bóg jeden wie, co by się stało, gdybyśmy zasugerowali, że ta praktyka jest hm… nieekonomiczna.

— Nawet jeśli oznacza to przedłużenie podróży o dwie godziny w każdą stronę?

— Cóż, położenie domeny Harrington względem Austin przedłuża nieco podróż, ale to wszystko, z czym mogę się zgodzić, milady. Jeśli zgodziłbym się na coś więcej, donieśliby na mnie jak nic.

Honor parsknęła śmiechem i rozsiadła się wygodniej. Pinasą lekko szarpnęło, gdy odłączono mechaniczne cumy i pilot włączył silniki manewrowe, wycofując jednostkę rufą do przodu z pokładu hangarowego. Był to rutynowy manewr, ale wykonał go bezbłędnie i z gracją. Honor pokiwała z uznaniem głową.


— Mamy opóźnienie — oznajmił Taylor.

Martin przytaknął z napięciem. Zwolennicy brata Marchanta niewiarygodnie szybko zebrali wszystko, co było niezbędne, ale pomalowanie wozu w oficjalne barwy domeny Harrington i sfałszowanie identyfikacji zabrało jednak sporo czasu. Gdyby nie wprawa, jakiej nabrali, przygotowując lewe dokumenty i życiorysy przyszłym pracownikom Sky Domes, nigdy nie zdołaliby zrobić tego w porę.

Nie udało się jednak uniknąć opóźnienia — co prawda z przodu widać już było fale rozbijające się o skaliste północne brzegi Goshen, ale do zajęcia pozycji pozostało im już mniej niż osiemdziesiąt minut. A siedemdziesięciu potrzebowali na samo dotarcie do domeny Harrington, więc jeśli złapią gdzieś choć parę minut opóźnienia, nie zdążą, bo czas przylotu pinasy, którą kontrolerzy ruchu z domeny Burdette niepostrzeżenie wyciągnęli z orbitalnej kontroli lotów, był na pewno aktualny.

— Nie zdołamy na czas przepchnąć się przez kontrolę ruchu — odezwał się, myśląc głośno na użytek Austina. — musimy realizować plan awaryjny i lądować przy zachodniej bramie.

Taylor przytaknął bez słowa.

Port kosmiczny Harrington był najnowszym na Graysonie i znajdował się ponad dziesięć kilometrów od stolicy domeny. Dopiero zaczynał obrastać częścią usługowo-rozrywkowo-mieszkalną i to od wschodu, czyli w kierunku. w którym leżało miasto Harrington.

— Nie podoba mi się, że musimy opuścić wóz, Ed — odezwał się Austin. — Wyrzutnia jest spora i rzuca się w oczy…

— Więc musimy dopilnować, żeby nikt nas nie widział — odparł Martin, próbując wycisnąć jeszcze trochę mocy z turbin.

Dolatywali do linii brzegowej.


Lot w atmosferze trwał dłużej niż zwykle, gdyż z uwagi na obecność na pokładzie tak ważnej persony, a raczej dwóch person, kontrola lotów musiała oczyścić z ruchu specjalny korytarz wybrany tak ze względów bezpieczeństwa, jak i łagodnego wlotu w atmosferę. Honor wolałaby bardziej bezpośrednią i krótszą trasę nawet kosztem pewnych niewygód. Musiała spotkać się z zespołem Adama, zanim wyleci do Austin, a nie miała zbyt wiele czasu. Trochę by nimi potrzęsło przy locie w atmosferze, za to nie musiałaby się już potem spieszyć, ale nie miała żadnego wpływu na wybór korytarza i na poczynania orbitalnej kontroli lotów.


Martin i Taylor zostawili pojazd na parkingu, tak by był niewidoczny dla wartowników pilnujących zachodniego wejścia, i starannie go zamknęli. Od wewnątrz bowiem nie przypominał tych używanych przez Gwardię Harrington, toteż lepiej było nie ryzykować, że ktoś ciekawski to zauważy i podniesie alarm.

Martin spojrzał na chronometr i zaklął cicho, chowając kluczyki do kieszeni. Udało mu się przyspieszyć nieco lot, ale i tak mieli zaledwie dwanaście minut, by zająć pozycje i przygotować wyrzutnię do strzału. Zaczynały się liczyć sekundy, czego nigdy nie lubił. Jedyne pocieszenie stanowiło to, iż Bóg był po ich stronie, więc powinien dopilnować, by zdążyli.

— Daj mi swój identyfikator — polecił, wyciągając swój z kieszeni na piersiach. — I trzymaj się za mną, starając się zasłaniać ciałem wyrzutnię, by nie zauważył jej wartownik.

— Spróbuję, Ed, ale…

Nie musiał kończyć. Martin kiwnął głową, doskonale rozumiejąc, o co mu chodzi. Broń była jednym z najnowszych osiągnięć przemysłu zbrojeniowego Gwiezdnego Królestwa Manticore — co stanowiło miłą ironię losu, jeśli wziąć pod uwagę, do czego miała być wykorzystana — i obiektywnie nie była duża. Przenośna naramienna wyrzutnia rakiet typu ziemia-powietrze z trudem dawała się upchnąć do największej cywilnej torby, co z jednej strony nieźle ją maskowało. Z drugiej stwarzało problem, bo gwardziści nie nosili cywilnych toreb ani na ramię, ani innych, gdy byli na służbie. Jedyną szansą wyłgania się, jeśli wartownik będzie zbyt dociekliwy, była wersja, że Austin robi przysługę koledze i nie będzie już jej miał, rozpoczynając służbę.

Sama rakieta była niewielka i jak wszystkie tego rodzaju pociski nie miała głowicy, lecz niszczyła cel ekranem napędu. Naturalnie moduł napędu nie był ani duży, ani mocny, toteż ekran był słaby i mały, natomiast w połączeniu z bardzo dokładnym komputerem samonaprowadzającym na cel dawało małą gabarytowo, a niezwykle celną broń przeciwlotniczą.

Martin wziął głęboki oddech i ruszył szybkim krokiem ku zachodniemu wejściu dla personelu. Po drodze modlił się w duchu:

„Panie, jeśli będę zbyt zajęty, by o Tobie pamiętać, to Ty nie zapomnij o mnie. Wszak wprowadzam w życie Twoją wolę, więc prowadź mnie, bym mógł uratować Twój lud przed grzechem i potępieniem”.


Honor spojrzała przez okno — nawet w ciemnościach nocy dostrzegła połyskujące wody morza Goshen wcinającego się od północnego zachodu w kontynent o tej samej nazwie. Na jego wschodnim wybrzeżu położona była jej domena, w której powinna się znaleźć za jakieś dziesięć minut, więc wychodziło na to, iż będzie miała czas na spotkanie z ekipą Gerricka.


Przy wejściu stał wartownik młodszy nawet od Austina. I widać było, że niedawno przyjęty do Gwardii, co było miłym zbiegiem okoliczności, jako że Martin miał dystynkcje kapitana. Nigdy nie marzył nawet o tak wysokim stopniu, ale był w tej roli dość przekonywujący i miał dość autorytetu, by rozwiać wątpliwości większości napotkanych gwardzistów, nie tylko tego nieopierzonego młokosa.

— Dobry wieczór — powitał uprzejmie wartownika, wchodząc w strefę światła otaczającą bramę.

— Dobry wieczór, sir! — Młodzian strzelił obcasami i zamarł w pozycji zasadniczej.

Martin zasalutował i podał mu dokumenty.

— Samotnie tu — zauważył od niechcenia.

— Zgadza się, sir. — Wartownik porównał fotografię z twarzą Martina, kiwnął z zadowoleniem głową i sięgnął po dokumenty Austina. — Samotnie, ale mój z…

Nagle umilkł i Martin zaklął w duchu. Austin musiał wejść w krąg światła, by wartownik mógł porównać jego twarz ze zdjęciem, przez co ta cholerna wielka torba stała się aż za bardzo widoczna — wręcz rzucała się w oczy. Wartownik przyglądał się jej przez moment, wzruszył ramionami i wrócił do studiowania dokumentów. Martin odetchnął… i zaniepokojony już poważnie zauważył, że wartownik nagle zesztywniał. Uniósł głowę i przyjrzał mu się, potem przeniósł spojrzenie na Austina… coś mu się wyraźnie nie spodobało i tym razem nie była to torba podróżna.

W nagłym olśnieniu Martin zrozumiał — chodziło o kabury z bronią boczną! Rzucił błyskawiczne spojrzenie na wartownika i już wiedział, że ma rację — chłopak miał przy pasie smukłą kaburę pulsera, broni zbyt drogiej, by posiadały ją gwardie innych domen. On sam miał w kaburze zwykły pistolet, Austin zaś mini pistolet maszynowy. Żadnej z tych broni nie można było pomylić z pulserem, jeśli miało się o tym choćby blade pojęcie.

Ta możliwość nawet przez myśl nie przeszła ani tym, którzy zaplanowali całą operację, ani jemu, a z doświadczenia powinien był wiedzieć, że podejrzenia zwykle wzbudzają drobiazgi. Tym razem nie tracił czasu — wartownik zaczął dopiero reagować, nadal zaskoczony jedynym logicznym wnioskiem wypływającym z tego co dostrzegł, gdy dłoń Martina trafiła go w szyję, miażdżąc krtań.

Strażnik poleciał w tył, charcząc rozpaczliwie i odruchowo łapiąc się za szyję, gdy Martin szerokim zamachem prawej stopy pozbawił go równowagi, równocześnie łapiąc oburącz za głowę. Gwałtowne szarpnięcie w przeciwną stronę niż kierunek, w którym padał, zaowocowało ostrym trzaskiem pękających kręgów szyjnych. Wartownik co prawda i tak by się udusił, nie mogąc oddychać przez zmiażdżoną krtań, ale ze skręconym karkiem nie mógł już nic zrobić.

— Kurwa! — szepnął Taylor.

Martin spojrzał na niego zaskoczony nieoczekiwaną inwektywą, ale łagodnie opuścił drgające jeszcze ciało na ziemię. Skrzywił się, czując zapach fekaliów — zwieracz puścił jak zwykle w takich sytuacjach, toteż uważając, by nie wdepnąć w rosnącą kałużę, przeciągnął trupa w mrok. śmierć nawet najlepszych pozbawiała godności, co zwykle było smutnym i przykrym widokiem. Ten chłopak służył grzesznicy, ale nie była to jego wina, a obowiązki wykonywał dobrze. Gdyby był bardziej doświadczony…

— Może Bóg mi wybaczy… i tobie też — szepnął nieboszczyka i wyprostował się.

Dał znak Taylorowi i obaj zniknęli w mroku nocy.


— Lądujemy za pięć minut, milady — ogłosił mechanik pokładowy.

— Dobrze będzie znów znaleźć się na ziemi, milady — westchnął wielebny Hanks. — Bez urazy, milady, ale całe życie spędziłem na planecie i pani okręt flagowy, choć wspaniały, jest też znacznie mniejszy.


Pozycja nie była idealna, ale najlepsza, jaką dało się znaleźć, a o identyfikację celu nie musiał się martwić — dziwka była przecież patronką Harrington, a od piętnastu minut cały port kosmiczny był zamknięty dla ruchu. Będzie tak przez kwadrans po jej przylocie — standardowa procedura bezpieczeństwa stosowana w przypadku lotów każdego patrona. Wiedzieli więc, że pinasa, która nadleci, będzie wiozła właśnie ją. I wiedzieli, z którego kierunku nadleci.

Martin przyklęknął w cieniu zaparkowanej ciężarówki i z pistoletem w dłoni rozglądał się nerwowo, czekając, aż Taylor wyciągnie z torby wyrzutnię i podłączy do niej moduł celowniczy.


Starszy kapral Anthony Whitehead z Gwardii Harrington spieszył się, bo przez całe to zamieszanie związane z przylotem patronki złapał piętnaście minut opóźnienia. Nie wątpił, że gwardzista Sully nie opuści posterunku przy bramie, ale powinien był go zmienić o czasie, a nie bez uprzedzenia przeciągać chłopakowi służbę. Toteż ostatni kawałek pokonał prawie biegiem, żeby było widać, że podoficerowie też mają świadomość ciążących na nich obowiązków. Nagle zwolnił, a sympatia zmieniła się błyskawicznie w złość, bo na posterunku nie było nikogo! Stanął i rozejrzał się, zastanawiając się równocześnie, co też gówniarz sobie myśli: to, że zmiennik się trochę spóźnił, nie było wystarczającym powodem, żeby opuszczać bez pozwolenia posterunek. Jak dorwie gnoja…

Wziął się w garść i przestał bezsensownie wkurzać — Frederick Sully był gówniarzem, ale na pewno nie był gnojkiem. Był dobrze wyszkolony i pełen ochoty do służby. Tak Whitehead, jak i dowódca jego plutonu uważali, że szybko awansuje. Niemożliwe, żeby Sully poszedł sobie ot tak z posterunku i to na dodatek wtedy, gdy w całym obiekcie ogłoszono stan podwyższonej gotowości. I słusznie, bo na Graysonie wrzało, a Gwardia nie miała najmniejszego zamiaru ryzykować zdrowia, a tym bardziej życia patronki. Skoro więc Sully nie mógł zejść z posterunku, to…

Whitehead sięgnął po komunikator.

— Alarm! Tu kapral Whitehead przy bramie piątej! Właśnie przybyłem i nie znalazłem wartownika! — W tym momencie przypomniało mu się coś, na co wcześniej nie zwrócił uwagi. — Centrala, na zewnętrznym parkingu na miejscu 7-9-3 parkuje nasz wóz. Ma zezwolenie?

Odpowiedzią był dźwięk alarmu dobiegający z wszystkich głośników portu kosmicznego.


— Słodki Boże! — jęknął Taylor, gdy zawyły syreny alarmowe.

A Martin zaklął głośno, dopiero w tym momencie rozumiejąc, co chciał powiedzieć wartownik, nim zaczął ich podejrzewać — chodziło mu o to, że wkrótce ma zostać zmieniony.

— Iii… i co robimy, Ed? — wystękał Taylor. Były sierżant spojrzał na niego spokojnie.

— Kontynuujemy dzieło boże — warknął przez zaciśnięte zęby. — Jeśli taka będzie Jego wola, przeżyjemy i uciekniemy. Pamiętaj, żeby uzbroić rakietę!


Bosman Gilbert Troubridge był sternikiem Marynarki Graysona, co nie znaczyło, że mniej niż gwardziści troszczył się o bezpieczeństwo Honor Harrington. Flota nieprzychylnie traktowała pilotów ryzykujących zdrowiem czy życiem oficerów flagowych. Co więcej, zdając sobie sprawę z panującego na powierzchni napięcia, sprzęgi częstotliwość radiową z siecią Gwardii, dlatego też sygnał alarmu odebrał natychmiast po ogłoszeniu.

— Alarm? — zdumiał się i odwrócił do łącznościowca. — jaki alarm, do cholery?

— Nie wiem, Gil. Jakiś kapral Gwardii właśnie zameldował o niestrzeżonej bramie.

— Kurwa! — westchnął z uczuciem Troubridge. Pinasa była na dolocie do lądowiska i jeśli musiałby go przerwać, mógł liczyć tylko na napęd antygrawitacyjny, czyli na lot niczym pijany meteor. Nie mając więcej informacji, nie chciał ryzykować takich manewrów, nie wiedząc, czy są konieczne ani czy byłyby rozsądne.

Bosman Troubridge podjął decyzję — aktywne sensory pinasy co prawda wywołają burzę zakłóceń tak w łączności, jak i kontroli lotów Gwardii, ale miał na pokładzie admirała, który był także patronem tejże Gwardii.

Nie zwlekając, wcisnął uaktywniający je klawisz.


— Namierza… namierza… namierza… — Głos Taylora zaczynał działać Martinowi na nerwy, ale zmusił się do zachowania milczenia.

Żaden z nich nie miał większych szans pożyć dłużej niż dziesięć minut, więc nie miał zamiaru iść do Boga, klnąc na człowieka, który tak jak i on wykonywał Jego wolę.

— Namiar! — krzyknął nagle Taylor.

I odpalił rakietę.


— Wystrzelenie rakiety… 0-0-10 — krzyknął nagle drugi pilot i żołądek bosmana Troubridge’a zmienił się w zamarznięty ołów.

Rakieta nadlatywała z dołu i z boku — pod kątem około czterdziestu stopni — i nie było fizycznej możliwości, by zdołał jej uciec, nabierając wysokości. Prawdę mówiąc, mógł zrobić tylko jedno…

Wyłączył napęd antygrawitacyjny i skierował dziób pinasy prosto ku ziemi.


— Dobry Boże! — jęknął główny kontroler kontroli lotów portu kosmicznego Harrington.

Zakłócenia wywołane przez sensory pinasy uniemożliwiły mu dokładne zlokalizowanie miejsca wystrzelenia rakiety, ale gdy już znalazła się w powietrzu z włączonym napędem, instrumenty poinformowały go o tym szybko i precyzyjnie. Wcisnął klawisz sprzęgający wszystkie sieci łączności: domeny, portu, Gwardii, pinasy, i ogłosił:

— Odpalenie rakiety przeciwlotniczej gdzieś w zachodnim sektorze lądowiska!

— Słodka godzino! — wrzasnął ktoś za jego plecami. — to do patronki?!

Kontroler nie odpowiedział, z przerażeniem i fascynacją wpatrując się w ekran radaru pokazujący spadającą jak kamień pinasę.

Honor uniosła głowę, gdy pinasą nagle szarpnęło. Moment później okręcik położył się na lewą burtę i runął w dół. Przez sekundę sądziła, że pilot stracił nad nim kontrolę, nim usłyszała wycie turbin na maksymalnych obrotach i poczuła, że jednostka kontynuuje ostry lewoskręt. Był to zatem celowy manewr, tylko…

Nimitz siadł na jej kolanach, więc przytuliła go i pochyliła się w odruchowej reakcji, wiedząc, że za chwilę zetkną się z ziemią. Uwolniła na moment prawą rękę, złapała Hanksa za głowę i pociągnęła w dół, by także się pochylił. I było to wszystko, co mogła zrobić.



ROZDZIAŁ XXVII

Technicznie rzecz biorąc, bosman Troubridge próbował wymusić spudłowanie. Nazywając rzecz po ludzku, lądował awaryjnie, wybierając kraksę niż zestrzelenie. Opadając prawie pionowo i wykonując gwałtowny skręt, próbował zejść poniżej rakiety i poniżej zasięgu jej systemu samonaprowadzającego. I modlił się, by miał tę sekundę na wyrównanie lotu przed zderzeniem z ziemią, bo inaczej zabije siebie i wszystkich na pokładzie. Był to praktycznie niewykonalny manewr, ale Gil Troubridge był naprawdę doskonałym pilotem i prawie udało mu się go wykonać.

Prawie.

Musiał podciągnąć dziób, chcąc wyrównać, i dzięki połączeniu turbin i zalet płatowca z wysuniętymi klapami udało mu się to w chwili, w której włączył antygrawitację. Był jednakże metr za nisko i rufa rąbnęła o ziemię. Niespodziewanie dzięki temu pinasa prawie się wyprostowała i w tej sekundzie, gdy tak wisiała, poczuł olbrzymią ulgę. Drugi pilot zdążył już wysunąć awaryjne płozy i kiedy pinasą na nie opadnie, najgorsze powinno być za nimi…

I dokładnie w tym momencie rakieta wykonała ostatni atak.

Elektroniczny kamikadze stracił cel dzięki wariackiemu manewrowi bosmana, ale odnalazł go, gdy pinasa uniosła dziób, i pognał ku niemu z prędkością przekraczającą dziesięć kilometrów na sekundę. Mimo to prawie chybił — samym skrajem ekranu zahaczył pinasę zaledwie metr od czubka dziobu, w którym znajdował się radar. Grawitacyjna gilotyna odcięła ten metr dziobu niczym siekiera tnąca masło, ale energia kinetyczna tego uderzenia rozpruła dalsze dziesięć metrów kadłuba, Troubridge, drugi pilot i łącznościowiec zginęli na miejscu, a siła uderzenia zakończyła to, co zaczęło walnięcie rufy o ziemię, i pinasa machnęła kozła do tyłu, po czym gruchnęła o ziemię niczym zwariowany delfin akrobata wykonujący salto. Tylko że pinasa nie była delfinem, a lądowisko wylane było czterdziestocentymetrową warstwą cerambetu będącego materiałem znacznie, ale to znacznie twardszym od wody.


— Dobry Boże, skraksowała! — jęknął kontroler. — Boże! Spadła!

Straż, ambulans i techniczne wozy pogotowia wypadkowego gnały już ku miejscu przymusowego lądowania, wyjąc syrenami i błyskając kogutami, więc jedyne co mógł zrobić, to obserwować, jak pinasa z patronką na pokładzie ulega samozniszczeniu, sunąc na grzbiecie po lądowisku.


Gdyby był to cywilny prom, wszyscy na pokładzie zginęliby w sekundy po załodze — dokładnie w chwili, w której jednostka po salcie zetknęłaby się z ziemią. Pinasa była jednak okrętem wojennym zaprojektowanym z myślą o poruszaniu się we wrogim otoczeniu i wytrzymywaniu dużych zniszczeń. Pancerny kadłub wykonano z utwardzonej stali, a jej projektanci i producenci słynęli z tego, iż tworzyli najbardziej odporne na kraksy pojazdy.

Turbina numer dwa urwała się, przeleciała łukiem trzysta metrów i trafiła w cysternę, kończąc egzystencję w olbrzymiej kuli ognia, która rozświetliła noc. Kierowca cysterny nawet nie wiedział, że ginie, a jego pojazd, a raczej jego płonący wrak wybuch wrzucił w hangar remontowy numer dwanaście. Dwa autobusy orbitalne i siedemnastu techników zostało rozniesionych na strzępy w wyniku wywołanej przez niego eksplozji. Pinasa zaś sunęła dalej po lądowisku, siejąc iskrami i fragmentami kadłuba.

Następne wybuchły zbiorniki wodoru, także zaprojektowane tak, by przetrwały przymusowe lądowanie i dawały się odstrzelić. Ładunki awaryjne odrzuciły je od kadłuba przed eksplozją. Wszystkie cztery opadły, działając jak bomby — dwa na pustą, otwartą przestrzeń, nie robiąc nikomu krzywdy, trzeci zaś na dworzec lotniczy. Jego wybuch zmienił tysiąc metrów kwadratowych krystoplastu stanowiącego frontową ścianę w odłamki, które zmasakrowały cywilów obecnych w części B. Dwa wozy ratunkowe ledwie uniknęły zniszczenia, gdy ostatni zbiornik eksplodował na ich drodze, ale załogi nie miały czasu na radość z cudownego ocalenia — oba pojazdy ominęły gwałtownie dymiący krater i pognały za rozpadającą się w oczach pinasa.


Honor jęknęła, gdy coś rąbnęło ją w prawy bok. Bardziej wyczuła niż zobaczyła, że jeszcze coś się zbliża, i odchyliła się najmocniej, jak mogła, w lewo, by osłonić Hanksa, którego stare kości były znacznie słabsze niż jej. Nie odsunęła się wystarczająco — poczuła uderzenie i usłyszała stłumiony krzyk wielebnego, gdy jej ramię wbiło się w niego. Ktoś rozpaczliwie wrzeszczał w tylnej części kabiny i nagle umilkł. Świat wirował i trząsł się niczym upiorne diabelskie koło, a wszystkiemu towarzyszył jęk rozdzieranego metalu i wizg metalu trącego o coś twardego. Wydawało się to ciągnąć w nieskończoność.

A potem skończyło się równie nagle, jak się zaczęło — pinasa wróciła do właściwej pozycji i znieruchomiała. Wokół rozległy się jęki i dziwne basowe krzyki. Wyprostowała się na fotelu, odpychając równocześnie moduł bagażowy zazwyczaj wiszący nad fotelem. Ten znad jej fotela wyrwał mocowanie ze ściany i to właśnie on pchnął ją gwałtownie na Hanksa. Odruchowo sprawdziła, czy z Nimitzem wszystko w porządku, i rozejrzała się, szukając wielebnego.

Potrząsnął głową zamroczony; z rozciętego czoła i z przegryzionej wargi płynęła mu krew, lecz w oczach widać było normalny błysk inteligencji i troskę, gdy rozglądał się, szukając z kolei jej.

Honor odetchnęła z ulgą i skupiła się na walce z blokującą drogę poduszką powietrzną, która automatycznie wypełniła miejsce między ścianą a nią.

— Milady! Lady Harrington!

Pojęcia nie miała, jakim cudem LaFollet dotarł do niej tak szybko, ale zdążył podtrzymać ją, gdy niepewnie wstała. Ból w prawym boku świadczył o co najmniej jednym złamanym żebrze, a ten w lewym ramieniu o innych uszkodzeniach. Żaden nie był na szczęście tak dojmujący, by utrudniać jej myślenie i rejestrowanie tego, co się wokół dzieje. Dlatego też jako pierwsza wyczuła specyficzny swąd palącej się instalacji.

— Won! Wszyscy na zewnątrz! Natychmiast! — krzyknęła świadoma niebezpieczeństwa.

Zbiorniki wodoru musiały zostać odstrzelone, bo inaczej nikt nie przeżyłby kraksy, ale awaryjne silniki strumieniowe zostały zaprojektowane właśnie po to, by pomóc w awaryjnym lądowaniu uszkodzonej pinasy, i ich zbiorniki paliwa znajdowały się wewnątrz kadłuba. A przewody paliwowe podczas lotu wypełniał obojętny gaz, a same zbiorniki wykonano z superwytrzymałego stopu, ale nic nie było niezniszczalne.

Ktoś złapał ją energicznie — odwróciła się, lecz nim zdążyła powiedzieć słowo, LaFollet uniósł ją i rzucił w objęcia Candlessa. Jamie miał zakrwawioną twarz, co nie miało żadnego wpływu na jakość jego chwytu. Złapał ją pewnie i skierował się ku najbliższej dziurze w kadłubie.

— Nie martwcie się mną! — oświadczyła. — Pomóżcie Adamowi!

Prawa burta pinasy została rozpruta w większej części długości, a Gerrick leżał w jej pobliżu, pojękując cicho. Jedną nogę miał złamaną — taki kąt wygięcia nie mógł być naturalny — i zaplątaną w podstawę fotela. Z krwawej rany na udzie wystawała kość, a z głębokiego rozcięcia na ramieniu wypływała krew.

— Puść mnie i pomóż Adamowi! — poleciła, widząc, że pierwsze polecenie nie odniosło skutku.

Drugie zresztą też, bo nie miało prawa — Jamie Candless był graysońskim gwardzistą, którego patron znajdował się w niebezpieczeństwie i tylko to było dla niego najważniejsze. Honor spróbowała uwolnić się z jego chwytu, ale mimo że była wyższa i silniejsza, nie zdołała tego dokonać. Z zaciętością i wyraźnym wysiłkiem nadal taszczył ją ku dziurze w kadłubie, gdy obok pojawił się Arthur Yard. Złapał jej drugą rękę, prawie wydzierając ją Nimitzowi. Treecat jednakże nie protestował, ponieważ dwoma innymi łapami obejmował ją za szyję, a przywarł tam niczym pijawka. Yard przerzucił jej rękę przez kark i wspólnymi siłami wyciągnęli ją z pinasy. Andrew LaFollet tymczasem zajął się wielebnym Hanksem, którego życie było dla Graysona ważniejsze nawet niż życie Honor. Nie mając czasu na pobieżne nawet badanie, postawił go na nogi, przerzucił przez ramię i pospieszył w ślad za podkomendnymi.

Honor próbowała się wyrwać, ale ochroniarze byli naprawdę dobrze wyszkoleni i nie pozwolili jej na to, a co więcej zdołali utrzymać desperackie tempo biegu rozpoczętego ledwie wydostali się z wraku. Ich celem była najbliższa osłona terenowa, czyli rów melioracyjny.

Odwróciła głowę i tuż za sobą zobaczyła LaFolleta niosącego Hanksa, a dwa kroki dalej Jareda Suttona wyglądającego na otumanionego, ale całego. Nigdzie natomiast nie było śladu załogi — pilot i pozostali będący w kabinie nie mogli przeżyć, ale gdzie był mechanik pokładowy… przypomniała sobie ten nagle urwany, przeraźliwy krzyk i już wiedziała.

Candless i Yard dotarli do rowu i wrzucili weń Honor, Candless zaś padł na nią, osłaniając ją własnym ciałem. Jego ciężar przydusił ją do ziemi i do Nimitza, więc wypełzła spod niego. Próbował jej przeszkodzić i podczas szamotaniny oberwał łokciem w żołądek — cios został wymierzony z precyzją uzyskaną w ciągu trzydziestu sześciu lat treningu sztuk walki. Honor nawet nie przyszło do głowy, że Candless robi to jedynie po to, by ocalić jej życie — wszystko, o czym mogła myśleć, to Adam, którego trzeba było ratować. Zaczęła gramolić się z rowu i Yard złapał ją od tyłu w desperacki chwyt. Widząc, co się dzieje, LaFollet puścił Hanksa znacznie gwałtowniej niż zamierzał i skoczył na pomoc Yardowi próbującemu powstrzymać Honor przed obłąkańczą szarżą do wraku.

— Nie, milady! — spróbował perswazji. — Nie możemy ryzykować pani życia!

— Ja pójdę, milady! — Jared najwyraźniej oprzytomniał i, nie czekając na odpowiedź, pognał ku pinasie. Palił go wstyd, że uciekł, zostawiając rannego i przywalonego szczątkami.

Candless nadal trzymał się za brzuch i gorączkowymi haustami łykał powietrze, a pozostali dwaj mieli pełne ręce roboty, powstrzymując Honor przed podążeniem śladami Jareda i nie chcąc jej przy tej okazji zrobić krzywdy.

— Honor, uspokój się do kurwy nędzy! — ryknął nagle LaFollet prosto do jej ucha.

I zadziałało.

Siła głosu połączona z treścią spowodowały, że zamarła. Dopiero patrząc w jego szare oczy kontrastujące z zaczerwienioną z wysiłku twarzą, dostrzegła, iż płyną po niej łzy.

— Nie możemy ryzykować twojego życia! — powiedział znacznie ciszej, i nie ukrywając strachu. — Nie rozumiesz?!

— On ma całkowitą racje! — oznajmił Hanks, kuśtykając ku nim.

Oszczędzał wyraźnie lewą nogę, a po twarzy płynęło mu kilka zasychających już na szczęście strumyczków krwi z różnych rozcięć, ale głos miał nienaturalnie spokojny i łagodny, co czyniło go jeszcze bardziej przekonującym.

— Ma rację — powtórzył ciszej.

I Honor zwiotczała w uchwycie obu gwardzistów.

— Dobrze — szepnęła.

— Proszę mi dać słowo, milady! — opanowany już LaFollet wrócił do oficjalnej formy, a widząc jej spojrzenie, zdobył się nawet na karykaturę uśmiechu. — Proszę dać mi słowo, że poczeka tu pani na nas! Wtedy wrócimy po Gerricka.

— Daję słowo — powiedziała głucho.

LaFollet jeszcze moment spoglądał jej w oczy, nim ją puścił i dał ruchem głowy znak Yardowi. Obaj zaczęli się wdrapywać na ścianę rowu.


— Dostaliśmy ich? — Taylor domagał się odpowiedzi coraz kategoryczniej. — Dostaliśmy?

Martin zirytowany potrząsnął głową.

— Nie wiem — przyznał niechętnie.

Stał wyprostowany i spoglądał na lądowisko. W pierwszej chwili był pewien, że załatwili sprawę, tyle było wybuchów, ale potem zobaczył pogięty wrak pinasy, który znieruchomiał o jakieś pięćdziesiąt metrów od nich i nie palił się. Czarny kształt wyraźnie odcinał się od szalejącego w tle pożaru i choć był niesamowicie zmasakrowany, istniała szansa, że ktoś na jego pokładzie przeżył. Koło pinasy zatrzymał się z piskiem opon pierwszy wóz strażacki. Inne były niedaleko…

Przyjrzał się wyraźniej i zaczął się bać — nie wszystkie z pędzących ku wrakowi pojazdów były wozami ratunkowymi. Przynajmniej połowę stanowiły patrolowce Gwardii Harrington zmierzające prosto ku niemu. Rozejrzał się i zobaczył, że inne zbliżają się z pozostałych stron, otaczając trójkątny obszar z boku wraku.

— Nie wyjdziemy z tego, Austin — oznajmił, dziwiąc się własnemu spokojowi.

Taylor przez moment spoglądał na niego, poruszył bezdźwięcznie ustami i upuścił z westchnieniem wyrzutnię.

— Chyba nie — przyznał równie spokojnie.

— W takim razie sądzę, że powinniśmy sprawdzić, czy wykonaliśmy zadanie.


LaFollet i Yard wydostali się z rowu, którego ściany okazały się wyższe i bardziej strome, niż się to wydawało z poziomu lądowiska. Honor obserwowała ich, stojąc obok wielebnego Hanksa. Rozsądek wrócił jej na tyle, że nie miała wątpliwości, że to on i Andrew mieli rację. Była kim była i nie mogła narażać się na niebezpieczeństwo, którego można było uniknąć. Zbyt wielu ludzi zależało od niej w zbyt wielu sprawach i choć nie była to miła świadomość, nic nie mogło tego zmienić. Nimitz zamruczał cicho, czując jej wstyd, że pozwoliła innym ryzykować życie, a sama została w bezpiecznym miejscu. Hanks położył jej dłoń na ramieniu, najwyraźniej rozumiejąc targające nią uczucia.

Jamie Candless odkaszlnął i zdołał uklęknąć. Potrząsnęła głową i przykucnęła obok niego.

— Przepraszam, Jamie — powiedziała szczerze. Potrząsnął delikatnie głową.

— Niezły… cios… milady — wysapał z wysiłkiem.

Honor postawiła Nimitza na ziemi i pomogła gwardziście przyjąć pozycję pionową. Nimitz zręcznie wspiął się na górę i usiadł, obserwując akcję ratunkową. Honor objęła Candlessa niezbyt pewnie trzymającego się jeszcze na nogach. Mruknął coś pod nosem i wsparł się na niej, co było najlepszym dowodem, że trafiła go silniej i celniej niż sądziła — inaczej nigdy by się tak nie zachował.

Oboje odwrócili się i przyjrzeli wrakowi.

Ekipy ratunkowe poruszały się z wytrenowaną szybkością i precyzją. Kilku ludzi wpadło do wraku, szukając żywych rozbitków, a reszta pospiesznie pokrywała poskręcany kadłub warstwą gęstej białej piany. Dwóch gwardzistów biegło w kierunku rowu melioracyjnego, okrążając wrak i ratowników szerokim łukiem. Musieli należeć do ochrony portu, ale Honor i tak zaskoczona była szybkością, z jaką zjawili się na miejscu katastrofy.


— Tam w rowie, koło przepustu! — syknął Martin.

Taylor zaklął pod nosem, spoglądając we wskazanym kierunku i widząc stojącą w rowie wysoką postać. Blask płomieni odbijał się w złotym kluczu patrona i gwieździe orderowej, które miała na szyi, toteż obaj przyspieszyli kroku, chcąc dotrzeć do niej, zanim złapią ich prawdziwi członkowie Gwardii Harrington.


LaFollet i Yard zdążyli odbiec od rowu ze dwadzieścia metrów, a życie zawdzięczali tylko temu, że obaj patrzyli w kierunku wraku, gdy ten przestał istnieć.

Dziura w zbiorniku paliwa nie była duża, ale w kadłubie zebrało się dość jego oparów, a piana gaśnicza nie zdążyła jeszcze tam dotrzeć. Potem wystarczyła już tylko jedna iskra nadal smażącej się miejscami instalacji. Pierwszym i jedynym ostrzeżeniem był język ognia, który nagle wystrzelił z wraku niczym obsceniczny czerwono-złoto-niebieski wachlarz. Obaj gwardziści na ten widok padli plackiem. W następnym ułamku sekundy świat eksplodował.

Siła wybuchu powaliła Honor, Candlessa i Hanksa, a Adama Gerricka, Jareda Suttona i czterdziestu dwóch ratowników zmieniła w krwawe strzępy albo w spopieloną nicość. Honor była bledsza od śmierci, leżąc na dnie rowu, nad którym z wyciem przelatywały szczątki, czując większy ból i winę, niż gdyby te szczątki fizycznie ją zraniły.


Edward Martin, podobnie jak Andrew LaFollet i Arthur Yard, dostrzegł płomień i zrozumiał ostrzeżenie. Był starszy i nie miał takiego refleksu jak Taylor, ale zdołał go dopaść rozpaczliwym szczupakiem i przewrócić na ziemię. A zaraz potem ziemia rąbnęła ich jeszcze raz, gdy wrak eksplodował. Zaskoczony Taylor przestał się szarpać dopiero w tym momencie, rozumiejąc postępowanie byłego sierżanta, a wybuchy ciągle trwały, zlewając się w jeden ogłuszający huk, jakby był to objaw ostatecznego gniewu bożego.

O mniej niż pięć metrów od nich coś ciężko gruchnęło o ziemię, odbiło się, przeleciało nad nimi i z łomotem zniknęło gdzieś w mroku. Martin ostrożnie uniósł głowę i rozejrzał się. Po pinasie pozostał dymiący krater, wokół którego rozsiane były szczątki i wraki płonących pojazdów ratunkowych. Przyglądając się im, przez moment zastanawiał się, ilu ludzi właśnie zabił… Potem wstał i szarpnięciem postawił na nogi Taylora.

— Chodź, Austin — powiedział nienaturalnie spokojnym głosem.

Miał na sumieniu śmierć tak wielu niewinnych, że gdyby nie świadomość, iż jest wykonawcą woli bożej, pewnie by oszalał. Resztką świadomości trzymał się tego jedynego pewnika — Bóg tak chciał. I tylko ta świadomość umożliwiała mu funkcjonowanie w koszmarze krwi i zniszczenia.

— Mamy zadanie do wykonania, Austin.


Andrew LaFollet i Arthur Yard przeżyli wybuch. Yard był nieprzytomny, a LaFollet znajdował się w niewiele lepszej kondycji. Zdołał pozbierać się na czworaki i rozejrzeć. Jedno spojrzenie na dymiący krater powiedziało mu, że dla nikogo z tych, którzy byli bliżej wraku, nikt już nic nie zdoła zrobić. Pochylił się nad Yardem, sprawdzając jego stan i równocześnie dziękując Bogu, że zmusił Honor do pozostania w rowie.

A potem odetchnął z ulgą, gdy wyczuł słaby, ale stabilny puls Yarda.


Honor czołgała się po ścianie rowu, szukając Nimitza. Dzięki więzi wiedziała, że żyje — był przestraszony i zaskoczony skalą zniszczeń. Był też zły, co sugerowało, że nie wyszedł z wybuchu bez szwanku, ale nie były to poważne obrażenia. Znajdował się więc w lepszym stanie, niż mogła to powiedzieć o sobie.

Cały bok płonął żywym ogniem, więc do pierwszego złamanego żebra dołączyło co najmniej jeszcze jedno, jeżeli nie dwa. Oczy zalewała jej krew płynąca z czoła — nie wiedziała czy rozciętego, czy tylko porządnie skaleczonego. Wiedziała za to, że padając rozcięła sobie dolną wargę, i nadal kręciło się jej w głowie, gdy dotarła wreszcie do krawędzi rowu.

Nimitz siedział sobie spokojnie za obmurówką przepustu z cerambetu i przyglądał się z zainteresowaniem płonącym wrakom pojazdów. Futro miał w kilku miejscach osmolone i nadpalone, ale poza tym był cały i zdrowy. Honor odetchnęła z ulgą, z drugiej strony zdając sobie sprawę, że niepotrzebnie się denerwowała — Nimitz miał dość zdrowego rozsądku i refleksu, by na czas poszukać schronienia.

Spojrzała w dół i skrzywiła się zła na samą siebie, obserwując Candlessa próbującego tym razem samodzielnie wstać. Jamie miał parszywy dzień — najpierw kraksa pinasy, potem jego własna szefowa próbowała go znokautować, a na koniec cały świat zdał się eksplodować mu prosto w twarz. Z cudem graniczyło, że był w stanie się poruszać.

Poczuła na ramieniu delikatny dotyk — odwróciła się zaskoczona — obok stał wielebny Hanks z krwawą maską zamiast twarzy. Ze smutkiem przyglądał się kraterowi, po czym potrząsnął głową i powiedział:

— Proszę wstać, milady. Pomogę pani.

Pochylił się i pomógł jej się podnieść.

I dokładnie w tym momencie Nimitz skoczył w lewo, wydając przenikliwy okrzyk wojenny.


— Zachowuj się jak na strzelnicy — poradził cicho Martin, gdy półbiegiem zbliżali się do rowu.

W sumie biegli, ale ich nogi zachowywały się tak, jakby były z gumy, toteż tempo bardziej przypominało szybki marsz. Taylor przytaknął nerwowo, potwierdzając w ten sposób opinię Martina — chłopak był dobry i odważny i trudno byłoby sobie wyobrazić lepszego partnera na samobójczą misję, ale brak mu było doświadczenia. Martin wiedział, że dołoży wszelkich starań, ale tak naprawdę nie mógł na niego liczyć. Jeżeli ktoś mógł w tych warunkach z zimną krwią zastrzelić Harrington, to tylko on sam. Korzystając z okazji, pomodlił się ostatni raz:

„Przebacz mi Panie to, co zrobiłem, i to, co jeszcze zrobię. Wiem, że ona jest Twym wrogiem, nierządnicą i niewierną, ale jest także kobietą, więc daj mi siły, bym mógł dokonać tego, co powinienem na chwałę Twoją”.


Honor odwróciła się, słysząc dźwięk przypominający odgłos rozdzieranego płótna i czując wściekłość Nimitza.

Szaro-kremowa błyskawica przemknęła przez popalony teren i choć Honor widziała, dokąd zmierza, jej umysł był zbyt otępiały, by w odpowiednim czasie dojść do odpowiednich wniosków. Straciła ostatnie cenne sekundy.


— Słodkiii… — Okrzyk Austina zmienił się w wycie, gdy prawie dziesięć kilogramów rozwścieczonego treecata skoczyło mu do gardła.

Zdołał osłonić szyję ręką, wypuszczając z niej pistolet maszynowy, który łukiem poszybował w górę, ale ta odruchowa reakcja przedłużyła jedynie jego agonię o parę nie kończących się, pełnych bólu sekund, gdy sześciołapa piła łańcuchowa zabrała się za jego głowę i rękę. Pierwszy cios Nimitza jak zwykle oślepił przeciwnika i wyjący zamachowiec zatoczył się w upiornym tańcu śmierci, próbując oderwać od siebie wcielenie śmierci rozszarpujące mu twarz i szyję.

Martin podskoczył, słysząc wycie Taylora, i zamarł, widząc co się z nim dzieje. Odruchowo złapał jego broń i dopiero w tym momencie zrozumiał, na co patrzy. Ta sycząca, wściekła furia mordująca w fontannie krwi Taylora mogła być jedynie familiarem dziwki — demonem z piekła rodem, który pozostawał na jej usługach. Wiedział, że chłopakowi nie zdoła w żaden sposób pomóc, jego rozpaczliwe krzyki raniły jego duszę, ale jedno było w tym całym zajściu budujące — otóż dzięki wyraźnej interwencji Pana demon zaatakował niewłaściwego przeciwnika, pozwalając groźniejszemu na swobodne działanie.

Nie marnując ani chwili, pognał przed siebie, odbezpieczając i przeładowując po drodze broń. Wszechświat zawęził się do jednej wysokiej kobiecej postaci, której obcą twarz o ostrych rysach pokrywała krew. Zobaczył, jak jej zaskoczenie zmienia się w zrozumienie, ale było to bez znaczenia — znajdował się za daleko, by zdołała wykorzystać którąkolwiek ze znanych sztuk walki, a za blisko, by mógł chybić.

Poprosił raz jeszcze Boga o wybaczenie i nacisnął spust.


Honor usłyszała przeraźliwy ryk, gdy Nimitz dopadł celu ale cel nie był sam. Coś, a raczej ktoś był tam jeszcze i próbowała go rozpoznać, zmuszając obolały mózg do pracy. Tej nocy jednakże zbyt wiele wydarzyło się w zbyt krótkim czasie i szare komórki reagowały jak zanurzone w melasie, toteż nie całkiem pojmowała, co się dzieje.

Zrozumiała wszystko, gdy zobaczyła w rękach nadbiegającego broń! To znów nie był wypadek — ktoś wymordował tyle osób, by zabić ją… i wyglądało na to, że tym razem w końcu mu się uda, bowiem nie była w stanie nic zrobić.

— Panie Bo…!

Okrzyk przerwała seria wystrzałów. Ciało wielebnego Juliusa Hanksa, głowy Kościoła Ludzkości Uwolnionej, zadygotało konwulsyjnie, przecięte serią pocisków, gdyż rzucił się między zabójcę a jego wybraną ofiarę. Honor krzyknęła tak z przerażenia, jak i z bólu, gdy kule, które przebiły ciało duchownego w fontannie krwi trafiły ją w pierś. Upadła, łapiąc gorączkowo oddech, obolała, ale żywa. Zawdzięczała to strojowi, a konkretnie kuloodpornej górnej części sukni zaprojektowanej przez LaFolleta z myślą o pazurach Nimitza. W normalnych warunkach nie zdołałaby ona powstrzymać kuł wystrzelonych z pistoletu maszynowego, ale straciły one większość energii i prędkości, przechodząc przez ciało Hanksa, i kamizelka zdołała przechwycić dość ich energii kinetycznej, by nie zdołały jej przebić i dotrzeć do ciała.

Honor leżała na dnie rowu skąpana w krwi Hanksa i przygnieciona przez jego ciało. Była zbyt oszołomiona, tak przez uderzenia pocisków, jak i przez świadomość jego poświęcenia, by móc się ruszyć. Zabójca tymczasem podszedł do krawędzi rowu, przyklęknął i starannie wycelował w jej głowę.


Martin przyklęknął, czepiając się rozpaczliwie resztek zdrowego rozsądku. Ona nadal żyła! Ile razy musi zebrać się na odwagę, by wreszcie zabić tę przeklętą kobietę, i ilu niewinnych jeszcze przy tej okazji zginie — tłukło mu się pod ciężką czaszką. Normalny człowiek nie przeżyłby katastrofy pinasy, nie mówiąc o ciągu dalszym… a tak miał na sumieniu tylu niewinnych, że nawet świadomość, iż działa w imieniu Boga, przestała stanowić wystarczające wsparcie. Spojrzał z uznaniem na ciało zastrzelonego przed chwilą, który oddał życie, broniąc swego patrona, jak przystało gwardziście…

Wszechświat Edwarda Martina rozpadł się na kawałki, gdy rozpoznał zabitego. Patrząc na twarz tego, który własnym ciałem zasłonił patronkę Harrington, usłyszał ohydny, pełen tryumfu śmiech szatana. Diabeł ryczał niczym pożar i tryumfował, a z bezsilnych rąk Martina wysunął się pistolet maszynowy. Przerażony wpatrywał się w twarz tego, którego zabił, skazując tym samym swą duszę na wieczne potępienie.

— Boże! — krzyknął. — Boże, coś pozwolił mi zrobić!?


W pierwszej sekundzie Honor sądziła, że zwariowała, widząc, jak zabójca upuszcza broń i wrzeszczy tak, że słychać go było mimo ryku płomieni i wycia syren. Potem dostrzegła na jego twarzy przerażenie, które ustąpiło niedowierzaniu i natychmiast zostało zastąpione przez pozbawioną nadziei rezygnację i ból, tak głębokie, że przez moment zrobiło się jej go żal. Na szczęście natychmiast jej przeszło, gdy przypomniała sobie, że to on zabił jednego z najlepszych i najłagodniejszych ludzi, jakich znała. Sądząc po reakcji, on także właśnie zdał sobie z tego sprawę.

Ktoś z boku poruszył się, więc odwróciła głowę. Jamie Candless zdołał wstać, choć widać było, że kosztowało go to naprawdę wiele i że cały czas musiał walczyć z własnym ciałem pragnącym paść i znieruchomieć. Jego twarz była krwawą maską wściekłości, gdy spoglądał na zabójcę wielebnego Hanksa.

Powoli, z przerażającą precyzją kata wyjął z kabury pulser, odbezpieczył i wycelował w głowę oddalonego o niespełna trzy metry, klęczącego zabójcy wstrząsanego nieopanowanym szlochem.

— Żywego! — zdołała wychrypieć Honor. — Musimy go mieć żywego!

Nadal brakowało jej tchu i przez moment sądziła, że Jamie nie usłyszał jej w ogólnym zamieszaniu. A potem przez drugi moment była pewna, że nie ma zamiaru wykonać polecenia. Był jednak gwardzistą — klnąc aż powietrze jęknęło, podszedł do klęczącego i rąbnął go na odlew lufą pulsera.

Siła ciosu posłała Martina na dno rowu, a Candlessa na kolana. Trzeci raz nie miał już siły wstać, ale nie było takiej potrzeby — Edward Martin leżał nieprzytomny i nic nie wskazywało, by szybko odzyskał świadomość. A jak długo to nie nastąpi, będzie wolny od koszmaru wynikającego z jego własnego czynu.



ROZDZIAŁ XXVIII

William Fitzclarence śledził przekrwionymi ze zmęczenia oczami wiadomości na całodobowym kanale informacyjnym, czekając na tę jedną informację, która stanowiła odpowiedź na wszystkie pytania wypełniające jego umysł, na które nie potrafił znaleźć odpowiedzi.

Teraz już cały Grayson wiedział, że coś się stało w porcie kosmicznym Harrington, ale nikt nie wiedział co, bo Gwardia Harrington otoczyła port niezwykle szczelnym kordonem i nie przepuszczała nikogo. Pierwsza (i jak dotąd jedyna) ekipa telewizyjna, która próbowała wlecieć w przestrzeń powietrzną portu, znalazła się o włos od ostrzelania, toteż pozostali woleli nie kusić losu, niezależnie od wolności prasy.

Burdette w przeciwieństwie do reszty mieszkańców Graysona wiedział, co powinno się wydarzyć, i właśnie dlatego wręcz desperacko potrzebował informacji, bo jedyne, czego nie wiedział, to czy misja się powiodła. Rzecznik prasowy domeny Harrington poinformował z grobową miną o śmierci ponad osiemdziesięciu osób, ale jak dotąd nie podano ani jednego nazwiska, a na wykrzyczane pytania dotyczące patronki Harrington zareagował milczeniem. W związku z czym nie wiadomo było, czy dziwka żyje czy też nie. Nie wiedział też, co z wykonawcami — nie powinni się poddać, ale jeśli zdołali uciec, powinien już mieć od nich jakąś wiadomość. A jeśli zginęli, powstawało następne pytanie — w jakim stanie znaleziono ich ciała, to znaczy inaczej mówiąc, czy zdołają je zidentyfikować.

Przetarł twarz nagle drżącymi dłońmi, żałując, że nie ma z nim brata Marchanta potrafiącego zawsze go uspokoić lub wymyślić coś sensownego. Był on jednakże zajęty zbieraniem informacji z własnych źródeł i Burdette w samotności musiał zmagać się z koszmarem.

Ta suka zasłużyła na śmierć! Samym swym istnieniem obrażała Boga i nie żałował jej ani przez moment, ale planując zamach, nigdy nie liczył się z tym, że zginie tylu niewinnych ludzi. Nigdy nie przyszło mu do głowy, że będzie się martwił, czy jego ludzie zostali wystarczająco zmasakrowani, by ich identyfikacja była niemożliwa. Był tak pewien, że Bóg dopilnuje ich sukcesu, tak jak miało to miejsce w przypadku kopuły, że nie pomyślał o żadnym sposobie przekazania wiadomości. A teraz siedział i denerwował się, bo jeśli szatan ją uratował i przeżyła albo jeśli Martin i Taylor zostali zidentyfikowani…

Zaklął siarczyście i natychmiast zamknął usta, prosząc Boga o wybaczenie bluźnierstwa, wątpliwości i paniki, której nie potrafił opanować.

Ale Bóg nie odpowiedział i Jego milczenie jeszcze bardziej przeraziło patrona Burdette.


Edward Martin siedział w małej, pustej celi, której jedynym wyposażeniem był przykręcony do podłogi taboret, i tępo gapił się w ścianę. Został rozebrany do majtek i starannie przeszukany, ręce miał skute za plecami, a głowa pulsowała mu bólem niczym uczciwy bęben, tym niemniej został potraktowany znacznie łagodniej niż się spodziewał. Nie chciał, by go tak traktowano. Koszmar, którego sam był sprawcą, był niczym krwawiąca rana, z której wyciekały pogarda i nienawiść do samego siebie, wołające o karę. A nikt go nie chciał karać.

Miał przed sobą perspektywę wieczności w piekle. Zabił wielebnego! Nie chciał, nie planował tego, ba, nawet nie wiedział, że Hanks tam będzie, ale to wszystko nie miało żadnego znaczenia: wziął broń w imię Boga, a szatan wciągnął go w pułapkę i użył do zabicia sługi bożego, zacniejszego i pobożniejszego niż ktokolwiek, kogo Martin znał.

Tak był pewien, że słyszał głos Boga i wypełniał Jego wolę, a tymczasem okazało się, że był to podszept szatana… a jeśli od początku szatan go zwodził, to co z lady Harrington? Czy była narzędziem diabła?… Mogła być, boć przecie szatan był królem oszustów, a użycie swego narzędzia, by doprowadzić Martina do zabicia wielebnego, byłoby godnym go pomysłem… ale mogła też wcale nie być narzędziem szatana… a to by oznaczało, że wielebny Hanks miał cały czas rację i to z woli bożej znalazła się ona na Graysonie, i czyniła dobro… a jeśli tak, to on, Edward Martin, pozwolił zaślepić się własnym obawom tak dalece, że słuchał głosu szatana, uważając go za głos Boga… i zabił bez żadnej potrzeby tylu niewinnych ludzi… a pomógł innym zabić dzieci!

Jęknął, pragnąc śmierci z jednej strony, z drugiej bojąc się, że nadejdzie, nim dowie się prawdy i będzie miał okazję błagać Boga i ludzi o wybaczenie. Jedyną odpowiedzią było echo jego jęku odbite od gołych ścian celi.


Samuel Mueller był wściekły jak nigdy dotąd i gdyby miał Fitzclarence’a w zasięgu ręki, udusiłby go za głupotę. Nie miał bowiem żadnych wątpliwości, kto był odpowiedzialny za całe to zamieszanie w domenie Harrington. Był nawet w stanie odtworzyć tok myślowy tego kretyna, który doprowadził go do tej decyzji. I w którym nie było odrobiny miejsca na zdrowy rozsądek, bowiem ryzyko przewyższało korzyści, a zamach nawet na kogoś takiego jak ona, i nawet udany, przysparzał ofierze popularności, a nie o to im przecież chodziło.

Wyłączył wiadomości i zaczął analizować sytuację. Najważniejsze było, czy Harrington przeżyła. A drugie w kolejności było znalezienie odpowiedzi na pytanie, kto blokował informacje. Logika podpowiadała, że Mayhew, bo tylko on mógł na tym skorzystać — potrzebował czasu, by zdecydować, co dalej robić, a czas mógł zyskać tylko w ten sposób. Dodatkową zaletą było trzymanie przeciwników w niepewności…

Potarł górną wargę, co zwykle pomagało mu w pracy koncepcyjnej. Nie licząc Machabeusza, od ponad czterystu lat nikt nie próbował zabić patrona i nie miał pojęcia, jak wieść o tym podziała na skierowaną przeciw Harrington nienawiść, którą pomagał rozdmuchać. Jeśli przeżyła, to atak prawie na pewno zadziała na jej korzyść, co samo w sobie już było złe. Gorsze i to znacznie było to, że kogo by Burdette nie użył, istniała spora szansa, że da się go zidentyfikować i połączyć z nim. A to z kolei znaczyło, że ten bezmyślny kretyn naraził nie tylko siebie, ale i jego, Samuela Muellera.

Na szczęście Mueller był przewidujący i przygotował się na podobną ewentualność, ale nie miał zamiaru przedwcześnie realizować swych planów. Jeśli bowiem Burdette jakimś cudem przetrwa, to nie wplątany w zamach będzie zbyt cennym sojusznikiem. Zakładając, ma się rozumieć, że da się go powstrzymać przed kolejnym równie głupim posunięciem. Natomiast jeśli ten nieprzemyślany pomysł zakończy się tak, jak podejrzewał…

Patron Mueller podszedł do biurka i wybrał stosowną kombinację na klawiaturze modułu łączności. Na ekranie pojawił się mężczyzna w żółto-czerwonym uniformie Gwardii Mueller. Zanim zdążył się odezwać, Samuel Mueller polecił:

— Umieść zespoły w Burdette i czekaj.

I przerwał połączenie.


Drzwi celi otwarły się.

Martin gwałtownie uniósł głowę i wytrzeszczył pełne przerażenia i niedowierzania oczy, gdy rozpoznał stojące w nich osoby. A byli to Benjamin IX Protektor Graysona i Jeremiah Sullivan, Drugi Starszy Synodu Kościoła Ludzkości Uwolnionej. Jakoś znalazł siły, by wstać… nie mógł spojrzeć im w oczy, ale przynajmniej mógł spotkać się z nimi na stojąco.

— Edwardzie Julianie Martinie — przemówił chłodnym, beznamiętnym głosem Sullivan niczym przeznaczenie. — wiesz, co uczyniłeś tej nocy?

Martin spróbował odpowiedzieć. Naprawdę próbował, ale słowa uwięzły mu w gardle. Czuł płynące po policzkach łzy, a jedyne co mógł zrobić, to kiwnąć twierdząco głową.

— W takim razie zdajesz sobie sprawę, kim stałeś się w oczach Boga i wedle prawa ludzkiego — dodał Sullivan, a Martin ponownie przytaknął. — Spójrz mi w oczy, Edwardzie Martinie!

Duchowny, mówiąc to, podszedł bliżej, a głos miał na tyle rozkazujący, że Martin wbrew swej woli posłuchał go i spojrzał w ciemne oczy pod krzaczastymi brwiami. To, co w nich dostrzegł, zmroziło do reszty jego duszę.

— Wstydzę się tego, ale Bóg mi świadkiem, nie mogę ci wybaczyć — oznajmił takim samym jak na początku głosem — tego, co dziś w nocy zrobiłeś ani też tego, co próbowałeś zrobić… Ale to nie mojego wybaczenia potrzebujesz… my, słudzy Kościoła, jesteśmy sługami Boga, ale i ludźmi… a Bóg potrafi przebaczać winy, których ludzie nie są w stanie. Wyznasz swe grzechy władzom świeckim Graysona i będziesz błagał o miłosierdzie boże?

Bladą, mokrą od łez twarz więźnia wykrzywił grymas, gdy walczyła w nim desperacka potrzeba upewnienia się, że jednak miał rację i realizował boski plan, ze straszliwym podejrzeniem, że tak nie było. A potem opadł powoli na kolana i pochylił głowę.

— Tak — powiedział złamanym, pełnym winy głosem i ciągnął, wypowiadając często używaną formułkę, lecz tym razem tak szczerze jak nigdy dotąd. — Wysłuchaj mojej spowiedzi, ojcze, bo zgrzeszyłem i pomóż… pomóż mi znaleźć przebaczenie Boga, bo zawiodłem Go w próbie i boję się…

— Dobrowolnie zgadzasz się, by to co powiesz, ujawnić świeckim władzom Graysona, i zwalniasz mnie ze świętej przysięgi dochowania tajemnicy spowiedzi? — spytał Sullivan.

— Ja… — Martin przełknął ślinę i zdecydował się ostatecznie zadośćuczynić za zło, które sprawił, w każdy możliwy sposób — …zgadzam się.

Sullivan wyjął z kieszeni czerwoną stułę, rozłożył ją i założył na szyję. Kiedy się odezwał, głos miał nadal zimny, ale pojawił się w nim ślad współczucia.

— W takim razie zacznij mówić, Edwardzie Martinie, i pamiętaj, że jeśli cenisz swą duszę, musisz mówić prawdę i niczego nie zatajać, a być może znajdziesz łaskę w oczach wszechwiedzącego Boga.



ROZDZIAŁ XXIX

Salę wypełniał cichy pomruk głosów czekających patronów. Nikt nie ważył się mówić głośniej i napięcie wypełniające amfiteatralne, półkoliste pomieszczenie było wręcz namacalne. Nikt nie wiedział, co ma się tego dnia wydarzyć, ale wszyscy się tego obawiali.

Wszystkich zaprzątały ostatnie wydarzenia w domenie Harrington. Od podania pierwszych zaskakujących informacji minęło pięćdziesiąt godzin i wszystko co znali to plotki. A okazało się, że zamiast w zamkniętej tajnej sesji uczestniczyć będą w zgromadzeniu transmitowanym na żywo przez wszystkie stacje na planecie, bowiem galeria dla widzów pełna była holokamer, dziennikarzy i reporterów. Wszyscy niecierpliwie czekali, ale nikt niczego konkretnego nie wiedział.

Ba, nie wiedzieli nawet niczego niekonkretnego, co było wysoce dziwne, bo dziennikarze zawsze byli lepiej poinformowani od patronów. Tym razem jednak z posiedzenia Rady nie przeciekło do nich absolutnie nic. Podobnej sytuacji nikt nie pamiętał, więc wszyscy siedzieli i w napięciu czekali na przybycie Protektora. Wszystkie oczy, podobnie jak obiektywy holokamer, regularnie wracały do pustego biurka bezpośrednio poniżej tronu Protektora. Ozdobione było herbem domeny Harrington i pieczęcią Championa Protektora, a w wyłożonych jedwabiem uchwytach spoczywał nagi Miecz Stanu. Osoba, która winna zasiadać na fotelu znajdującym się za nim, jeśli wierzyć plotkom, była martwa lub umierająca.

Przez galerię przebiegła fala poruszenia — najwyraźniej coś się w końcu zaczęło dziać. Kamery skierowały się ku drzwiom, a w ślad za nimi skupiła się tam uwaga obecnych. Rozmowy zamarły, toteż gdy masywne drewniane odrzwia otwarły się, szmer wywołany przez ich zawiasy prawie zabrzmiał echem w idealnej ciszy wypełniającej olbrzymią salę.

Przez otwarte wejście wmaszerował Benjamin IX z twarzą niczym kamienna maska. Po raz pierwszy jak sięgała pamięć obecnych nikt nie oznajmił jego przybycia ani tez nikt nie spytał, po co przybył. Niejednemu patronowi zaschło nagle w gardle, gdy zrozumiał pełną wymowę tej zmiany w odwiecznej tradycji.

Była tylko jedna, jedyna okazja, kiedy Protektor mógł zignorować równość Konklawe z własną osobą i to w Komnacie Konklawe — wówczas gdy przybył, by osądzić jednego z nich.

Burdette próbował zachować nieprzeniknione oblicze, ale rysy mu stężały, nim Protektor wolnym, miarowym krokiem dotarł do tronu. Benjamin wspiął się na podwyższenie, odwrócił i usiadł. I dopiero wówczas obecni zdali sobie sprawę, że kogoś jeszcze brakowało oprócz patronki Harrington. Protektorowi powinien towarzyszyć wielebny Hanks jako kanoniczny przywódca Graysona. Jego nieobecność dodatkowo zaskoczyła i oszołomiła obecnych i przez salę przeszedł zaskoczony szept. Umilkł natychmiast, gdy odezwał się Protektor.

— Patroni. — Głos miał twardy i zimny jak stal. — Przybyłem tu dziś z najsmutniejszymi wieściami, jakie w ciągu sześciuset lat miał Protektor do oznajmienia Konklawe. Przybyłem z wieścią o zdradzie i spisku, które przewyższają nawet wyczyny Jareda Mayhewa zwącego siebie niegdyś Machabeuszem. O zdradzie tak potwornej, iż nie sądziłem, by zdolny był ją popełnić jakikolwiek obywatel Graysona… nie wierzyłem w to aż do wtorkowej nocy.

Burdette poczuł krople potu na czole, ale nie odważył się ich zetrzeć, by się nie zdradzić. Serce mu waliło, a wzrok miał wbity w Muellera, ale ten nie patrzył na niego, a wyglądał na równie zaskoczonego co wszyscy pozostali, zupełnie jakby nawet nie podejrzewał, o czym mówi Mayhew. A potem Protektor przemówił ponownie i oczy wszystkich, nawet patrona Burdette, skierowały się na niego.

— We wtorkową noc, patroni, wezwałem was na zamkniętą sesję, o czym każdy z was wie. Wszyscy też mieliście nałożony przez prawo obowiązek zachowania tej wiadomości dla siebie. Celem tej sesji miało być zapoznanie was z nowymi informacjami dotyczącymi zawalenia się kopuły w domenie Mueller. Nikogo z was o tym nie poinformowałem, ale najbardziej zainteresowany z was domyślił się, o co chodzi. Ten ktoś nie chciał, byście dowiedzieli się tego, co ja już wiedziałem.

Benjamin przerwał. W Komnacie Konklawe panowała absolutna cisza. Nawet żaden z reporterów nie pisnął.

— Patroni, katastrofa kopuły nie była dziełem przypadku ani też nie była wypadkiem budowlanym — ktoś westchnął, ale Protektor ciągnął głosem, w którym brzmiała stal. — Nie był to skutek złego projektu czy, jak pierwotnie sądzono, niewłaściwych materiałów ani błędów ludzkich. Kopuła zawaliła się w efekcie celowego aktu sabotażu, starannie zaplanowanego i wykonanego. A jedynym celem tego ataku terrorystycznego było zdyskredytowanie i obarczenie całą odpowiedzialnością patronki Harrington!

Przez salę przetoczył się głęboki pomruk. Ucichł natychmiast, gdy Benjamin Mayhew ponownie otworzył usta.

— We wtorek mógłbym wam jedynie powiedzieć, że moi inspektorzy dochodzeniowi wierzą w taką wersję wydarzeń i to wyłącznie dzięki temu, że Adam Gerrick, naczelny inspektor Sky Domes, dokonał genialnej rekonstrukcji wydarzeń. Dlatego chciałem, by się tu zjawił i wyjaśnił swoje rozumowanie oraz uzasadnił wnioski. Z przykrością informuję wszystkich, że będzie to niemożliwe, ponieważ Adam Gerrick jest martwy. Zginął podobnie jak dziewięćdziesiąt pięć innych osób obojga płci w wyniku katastrofy pinasy lady Harrington, która miała miejsce na terenie domeny Harrington. I chcę wam powiedzieć, że podobnie jak w przypadku kopuły to także nie był wypadek. Adam Gerrick i pozostali zostali zamordowani przez ludzi, którzy zestrzelili pinasę lady Harrington przy użyciu rakiety ziemia-powietrze. Zrobili to dlatego, że na pokładzie znajdowała się patronka Harrington. Ci sami ludzie zamordowali także z zimną krwią wielebnego Juliusa Hanksa.

Przez dobre dziesięć sekund ostatnia informacja nie była w stanie dotrzeć do obecnych. Benjamin nawet nie podniósł głosu, przekazując ją, gdyż sama treść krzyczała. I nie dziwił się, że tak długo trwało, nim zgromadzeni zaczęli reagować — bowiem to, co usłyszeli, przechodziło ludzkie pojmowanie i po prostu nie mogło być prawdą.

Ale było.

A potem nagle dotarło to do wszystkich i rozległ się zgodny, choć spontaniczny okrzyk oburzenia, po którym zapadł moment ciszy, a potem wybuchł gwar, którego nie sposób było zrozumieć, ale którego wymowa była jednoznaczna — wściekłość.

William Fitzclarence złapał się pulpitu, by nie paść z wrażenia, gdy świat stanął na głowie. To nie mogła być prawda! Spojrzał na Muellera — ten siedział jak rażony gromem, zupełnie jak pozostali. Zaskoczenie szybko ustąpiło jednak miejsca wściekłości i Mueller w ostatniej chwili powstrzymał się przed posłaniem Burdettowi morderczego spojrzenia. Nic by to nie dało, a tylko przyznałby się do współudziału przed bardziej spostrzegawczymi sąsiadami.

Burdette był nie tylko idiotą, ale na dodatek niekompetentnym idiotą. Oczywistym było, że nie zamierzał zabić Hanksa, ale wysyłając zabójców, nie zadał sobie trudu sprawdzenia, kto będzie towarzyszył Harrington. A w tej sytuacji jeśli Mayhew miał cień dowodu łączącego ich obu…

Benjamin Mayhew siedział bez ruchu i obserwował, jak szok ustępuje miejsca świadomości straty, bólowi i dogłębnej wściekłości u wszystkich, no, prawie wszystkich obecnych. Wiedział, że takie same są reakcje widzów obserwujących transmisję w domach. A potem wstał.

Gdyby wołał o ciszę, nic by to nie dało, natomiast zdecydowany gest uciszył wszystkich i to natychmiast.

— Patroni — odezwał się, nie kryjąc gniewu. — Wtorkowa noc to największa hańba i wstyd w dziejach Graysona od dnia, w którym w tej komnacie wymordowano Pięćdziesięciu i Trzech. Pierwszy raz naprawdę wstydzę się tego, że urodziłem się w społeczeństwie, z którego wywodzą się ludzie zdolni do masowych mordów tylko dlatego, że są głupi, zakłamani i nietolerancyjni, tchórzliwi i ambitni! Wielebny Hanks został zamordowany przez bigotów uważających się za pobożniejszych od niego. Głowa Kościoła Ludzkości Uwolnionej, człowiek wybrany przez wiernych na namiestnika bożego planety Grayson został zamordowany z zimną krwią i to wcale nie dlatego, że to on był celem ataku. Nie, patroni: celem tego tchórzliwego ataku była kobieta, patronka i oficer, której odwaga raz już uratowała nas wszystkich. A chciano ją zamordować tylko dlatego, że okazała się nieporównanie lepsza od wszystkich zrodzonych przez tę planetę. Dlatego, że jak zostanie to udowodnione, okazała się lepszym patronem, niż ta planeta na to zasługuje!

Gniew Mayhewa był niczym żywa istota przemierzająca Komnatę Konklawe i chłostająca ogniem na prawo i lewo. Protektor zamilkł, zamknął oczy i odetchnął głęboko. Kiedy się odezwał, jego głos był bardzo, ale to bardzo cichy.

— Czym się staliśmy? Nie mówię: kim, bo to byłby już komplement. Co stało się z nami, naszym światem i naszą wiarą, że grupa zdołała przekonać samych siebie, iż Bóg każe im zabić i zniszczyć niewinną kobietę tylko dlatego, że jest inna niż pozostałe, które znają? Dlatego, że jej postępowanie to wyzwanie dla nas wszystkich, byśmy wyszli poza stereotypy i tradycje i dorośli jak przystało na obywateli galaktyki? Dlatego trzeba było ją zniszczyć i zabić? Bo chciała, byśmy stali się lepsi, czyli tacy, jak chce Bóg? Jakie wyjaśnienia… jakie powody wymyśliła ta banda zwyrodnialców, by uzasadnić we własnych oczach zabicie naszych dzieci?! Twierdzą, że miłują Boga i mordują dzieci po to, by zniszczyć kobietę, która nie dość, że ryzykowała życie, by uratować wszystkie dzieci tej planety, to zaryzykowała też cały swój majątek, by nam wszystkim lepiej się tu żyło. Powiedzcie mi, patroni, jak na miłość Boga, któremu ponoć służymy, mogliśmy dopuścić, by coś takiego się stało? Jak dopuściliśmy, by to się stało?! Nikt mu nie odpowiedział, bo wstyd był zbyt powszechny i głęboki. Mimo obaw, niechęci do zmian i ograniczania ich władzy większość patronów była ludźmi uczciwymi, ograniczonymi jedynie przez wpojone za młodu zasady moralno-teologiczne. Ich gniew skierowany przeciwko Honor Harrington i Beniaminowi Mayhewowi wynikał w sumie ze sposobu, w jaki jej postępowanie i jego reformy podważały ich wyobrażenia dotyczące normalnego porządku społecznego i właściwych zachowań wyuczonych w dzieciństwie. Nie byli już jednak dziećmi i w tym momencie mieli okazję spojrzeć na siebie oczami Protektora. A nie był to miły obrazek i wywarł stosowne wrażenie na wszystkich poza nielicznymi przypadkami religijnie zaślepionych dewotów.

— Wielebny Hanks we wtorkową noc stanął właśnie w obliczu tych pytań i odpowiedział na nie — podjął cicho i nie kryjąc bólu Benjamin. — Widział, jak dalece nienawiść do lady Harrington zatruła dusze i umysły jej wrogów, bo znał prawdziwe powody zawalenia się kopuły. I wziął na swe barki nasz obowiązek zapobieżenia podobnym zwyrodnieniom. Jak przystało na prawdziwie i głęboko wierzącego, zdecydował się umrzeć, by ktoś inny mógł żyć. Kiedy mordercy zorientowali się, że lady Harrington przeżyła awaryjne lądowanie i kraksę pinasy, zaatakowali ją ponownie, zdecydowani dokończyć dzieło. Tym razem atakowali z bliska i przy użyciu broni maszynowej. Znaleźli ją ranną i bezbronną, gdyż wysłała swych gwardzistów, by ratowali uwięzionych we wraku pinasy. Była bezbronna, ale nie samotna, i gdy przebieraniec w mundurze jej własnej Gwardii strzelił do niej, wielebny Hanks zasłonił ją własnym ciałem… tak właśnie, patroni, zginął wielebny Julius Hanks, oddając życie w obronie niewinnego człowieka. Czyli tak jak wszystkim zwącym siebie wierzącymi nakazuje nasz Pan, Tester, Orędownik i Pocieszyciel.

Umilkł i uniósł dłoń, a w sali ponownie zapanowała idealna cisza, gdy wszyscy zastanawiali się, co teraz nastąpi. W tej ciszy wyraźnie rozbrzmiał niespodziewany odgłos ponownie otwierających się skrzydeł wejściowych odrzwi i do Komnaty Konklawe wkroczyła Honor Harrington.

Stukot jej obcasów na kamiennych płytach posadzki odbijał się echem od ścian, towarzysząc jej krokom. Przypominała biało-zielony płomień, a na szyi miała Star of Grayson i zwisający poniżej klucz. Wstążka, na której zawieszona była Gwiazda Graysona, miała szkarłatną barwę, ale znajdowały się na niej ciemniejsze plamy i każdy z obecnych bez trudu domyślił się, czym one są. Na czole miała długie, głębokie rozcięcie zabliźniające się już dzięki przyśpieszonemu leczeniu, a na prawym policzku imponujący wielobarwny siniak i szereg małych strupków. Futro siedzącego na jej ramieniu treecata nosiło ślady popalenia i osmolenia, ale łeb Nimitz trzymał równie wysoko jak ona głowę, wpatrując się w Protektora. Wyglądało to tak, jakby oboje znajdowali się w całkowicie pustym pomieszczeniu. Ból widoczny w jej oczach i twarzy był ciężarem, którego nikt nie mógł z niej zdjąć, a niewielu miałoby na to odwagę. Patroni przyglądali się jej pełni wstydu i strachu, a ona ignorowała ich kompletnie. W ten sposób doszła do stóp tronu i stanęła.

— Wasza Wysokość, przybyłam po sprawiedliwość. — jej sopran dźwięczał jak stal, pod którą krył się ból większy nawet niż w oczach. — Zgodnie z przysięgami, które oboje złożyliśmy, przybyłam prosić cię, panie, by móc skutecznie chronić i bronić moich ludzi, gdyż ten, kto kazał zabić i okaleczyć mieszkańców mojej domeny, nosi klucz patrona i nie mogę go tknąć, póki kryje się za jego ochroną.

Wszyscy obecni wstrzymali oddech, słysząc formalną prośbę o sprawiedliwość, która od pokoleń nie została wypowiedziana przez nikogo.

— Przysięgałem ci i słowa dotrzymam — rozległ się donośny głos Benjamina. — Twemu żądaniu sprawiedliwości stanie się zadość, pani. Jeżeli ktokolwiek z obecnych w tej Komnacie wyrządził zło tobie lub twoim ludziom, wskaż go, a jeśli masz dowód jego zbrodni, obojętne czy jest patronem czy nie, odpowie za nie, zgodnie z literą praw boskich i ludzkich.

William Fitzclarence patrzył przerażony na to, co się dzieje, nie mogąc się ruszyć, bowiem strach go sparaliżował. Teraz wiedział, mimo szoku na wieść o śmierci wielebnego Hanksa miał pewność, że przegrał. Mayhew nigdy nie odważyłby się posunąć tak daleko, gdyby suka nie miała dowodu, a jego obietnica wymierzenia sprawiedliwości była równoznaczna z wyrokiem śmierci.

— Wasza Wysokość, mam dowód — oznajmiła Honor, pozwalając, by do żalu dołączyła wściekłość wywołana śmiercią Jareda Suttona, Fredericka Sully’ego, Gilberta Troubdridge’a, Adama Gerricka, Juliusa Hanksa i dziewięćdziesięciu jeden innych osób.

Po czym odwróciła się i pierwszy raz spojrzała prosto na patrona Burdette.

— Oznajmiam, że mym wrogiem jest William Allen Fitzclarence, patron Burdette — oznajmiła głosem, od którego wiało chłodem przestrzeni.

Jej treecat zasyczał, obnażając kły, a Burdette poczuł nienaturalną miękkość w kolanach, gdy wszystkie oczy i obiektywy skierowały się na niego. Zamykając go w niewidzialnym potrzasku.

— Oskarżam go o morderstwo, zdradę, próbę zabójstwa mojej osoby i o zabicie dzieci oraz wielebnego Juliusa Hanksa. Przynoszę na dowód zapieczętowaną i złożoną w przytomności świadków spowiedź Edwarda Juliusa Martina z domeny Burdette, złożoną dobrowolnie zgodnie z prawem Kościoła i Miecza. Wynika z niej, że William Fitzclarence osobiście nakazał mnie zabić, że William Fitzclarence i jego poddany Edmond Augustus Marchant, a także: Samuel Marchant Harding, także z domeny Burdette, Austin Vincent Taylor, również z tejże domeny, oraz dwudziestu siedmiu innych ludzi pozostających w jego służbie zawiązało spisek i doprowadziło do zawalenia się kopuły nad szkołą średnią imienia Muellera i śmierci pięćdziesięciu dwóch mężczyzn i trzydzieściorga dzieci. Oraz że w konsekwencji rozkazów Williama Fitzclarence’a wielebny Julius Hanks, Najstarszy Kościoła Ludzkości Uwolnionej, zginął, oddając swe życie, by mnie uratować.

Umilkła i jedynym słyszalnym w sali dźwiękiem był spazmatyczny oddech patrona Burdette. Pozwoliła, by milczenie przeciągnęło się, smakując ze świadomym okrucieństwem to, co musiał przeżywać, nim uniosła prawą rękę i wskazała go palcem.

— Wasza Wysokość, żądam życia Williama Allena Fitzclarence’a jako zadośćuczynienie za jego zbrodnie, okrucieństwo i złamanie przysięgi złożonej tobie, panie, temu Konklawe, ludowi Graysona i Bogu.

— Pani — oświadczył Protektor z niewzruszonym spokojem — przysiągłem i dotrzymam: jego życie jest twoje.

William Fitzclarence tak intensywnie wpatrywał się w Honor Harrington, że nie spostrzegł, iż wszyscy się od niego odsuwają. To się nie mogło wydarzyć! Mayhew i to szatańskie pomiotło wypaczyli wszystko, co próbował osiągnąć, i uczynili z wypełnienia woli bożej coś złego i parszywego, a teraz na dodatek jego życie miało należeć do pogańskiej kurwy niegodnej oddychać powietrzem należącej do Boga planety?! Bóg do tego nie dopuści! Nie może dopuścić!

W chwili, w której przemknęła mu ta ostatnia myśl, Protektor dał znak i czterech członków Gwardii, każdy w barwach innego koloru, przemierzyło płaski fragment podłogi i weszło na niskie stopnie, kierując się ku niemu. Ich twarze, podobnie jak twarz Protektora, były pozbawionymi uczuć maskami, za to ich oczy pełne były pogardy i nienawiści do niego… a przecież był żołnierzem Boga!

W tym momencie zrozumiał, że to naprawdę koniec i że jeśli sobie sam nie pomoże, to Bóg tego na pewno nie zrobi. Jego życie się skończy i przejdzie do historii nie jako święty wojownik używający wszelkich sposobów w walce z grzechem i potępieniem, lecz jako morderca dzieci i ten, który zlecił zamordowanie głowy Kościoła. A to oznaczało zrujnowanie jego świata, zniszczenie wszystkiego, w co wierzył, a nawet boskie prawo było przeciw niemu i nie był w stanie nic zro…

— Stać! — ryk patrona Burdette wstrząsnął Komnatą Konklawe.

Zerwał się na nogi, ignorując zaskoczenie Mayhewa i całkowity brak reakcji dziwki — jedynie dodały mu sił. Istniał sposób, by wygrać i uratować głowę, a przy okazji zniszczyć ją i udowodnić, że mimo wszystko to on jest wybrańcem Boga!

Przez moment bał się jedynie, że gwardziści się nie zatrzymają, ale dowodzący nimi oficer spojrzał na Protektora, a ten uniósł dłoń i zbrojni zamarli. Benjamin nie odezwał się słowem — po prostu stał i czekał, nie kryjąc już pogardy, aż Burdette zejdzie na podłogę. Ten przecisnął się obok zbrojnych, posłał Honor pełne nienawiści spojrzenie i odwrócił się twarzą do zebranych.

— Patroni! — zawołał. — Nie zaprzeczam faktom podanym przez nierządnicę i nie żałuję niczego, co zrobiłem, choć Bóg mi świadkiem: nie poleciłem i nie chciałem śmierci wielebnego Hanksa. Tego nikt mi nie może zarzucić, bo nawet nie wiedziałem, że on tam będzie. Natomiast zrobiłem wszystko inne, o co oskarża mnie ta obca suka, i zrobiłbym to jeszcze raz… jeszcze tysiąc razy, nim bym pozwolił, by pogańska dziwka, parząca się z kim popadnie, i zdrajca zwący siebie Protektorem zatruwali i niszczyli świat poświęcony Bogu!

Zobaczył na wszystkich twarzach szok i konsternację, gdy nie tyle się przyznał, ile pochwalił tym, co zrobił. Na żadnej nie dostrzegł zrozumienia, bo nikt nie domyślił się, co zamierza. I napełniło go to niezwykłą pewnością, że Bóg nadal jest po jego stronie. Odwrócił się twarzą do Benjamina Mayhewa i oznajmił donośnie:

— Odrzucam twoje prawo do skazania mnie na śmierć. Chcesz uciszyć głos Boga piętnujący twoje zepsucie i zaprzedanie złu. Zgodnie z odwiecznym prawem przed Bogiem, ludem i tym Konklawe kwestionuję twoje prawo wyrokowania i wyzywam cię na sąd boży! Niech twój Champion wystąpi i udowodni z mieczem w dłoni, w uświęcony sposób naszych ojców, że masz rację. Niechaj Bóg zachowa prawego!

Widząc konsternację Mayhewa, o mało nie zaczął się śmiać — tamten złapał się we własne sidła. Burdette wiedział, że jest górą. Skoro Mayhew użył starych praw, by cofnąć zegar i przejąć despotyczną władzę, to musiał też zaakceptować równie stare prawa ograniczające tę władzę albo cała zasada, na której oparł swe rządy, okaże się fałszywa i zakłamana. A jego pożal się Boże „championem” była ladacznica, którą w ten sposób Bóg wydał na jego łaskę, bowiem Burdette wiedział, że z mieczem w dłoni i w uczciwej walce nie ma sobie równych wśród obecnych.

Po raz kolejny szok i konsternacja zapanowały w Komnacie Konklawe — był to dzień niespodzianek i odwieczne zasady stosownego zachowania zostały zapomniane, gdy kilkunastu patronów zaprotestowało równocześnie i głośno. Burdette zignorował ich, spoglądając z tryumfem w oczy Mayhewa. Doskonale wiedział, że suka bawiła się mieczem, odkąd zjawiła się na Graysonie po tym, jak jej rodacy wyrzucili ją w hańbie ze służby, ale była tu zaledwie rok, z czego ostatnie trzy miesiące spędziła w przestrzeni. Nie dość więc, że ledwie liznęła podstawy, to na dodatek większość z tego, czego się nauczyła, zdążyła zapomnieć, a poza tym trzy miesiące braku praktyki to naprawdę dużo. A wiedział o tym doskonale, jako że był mistrzem drugiego stopnia. Podobnie jak każdy mieszkaniec Graysona uważał, że walka na miecze to dawno miniona przeszłość, ale teraz zrozumiał, dlaczego Bóg zechciał, by w tak wczesnym wieku zainteresował się tą bronią i tak dobrze opanował władanie nią.

Po to, by dziś dzięki tej umiejętności pokonał Protektora i zabił ladacznicę na oczach wszystkich mieszkańców planety w pojedynku zwanym słusznie sądem bożym. Kiedy tego dokona i gdy dla każdego oczywistym będzie, że Bóg tak chciał, jej śmierć anuluje wyrok Mayhewa, gdyż zgodnie z konstytucją patron, który wygra taki pojedynek, jest na zawsze wolny od jakiegokolwiek oskarżenia w związku ze sprawą, w której wyrok zakwestionował.

Benjamin Mayhew spoglądał na rozświetloną tryumfem twarz patrona Burdette i klął w duchu własną głupotę. Powinien był wziąć tę ewentualność pod uwagę. To, że nikt przez ponad trzysta lat nie korzystał z tego prawa, nie było żadnym wytłumaczeniem. Sam wykorzystał od dawna nie używane prawo, a to, na które powołał się teraz Burdette, było co prawda pozostałością barbarzyńskich czasów, ale Burdette także był barbarzyńcą czystej krwi.

Gdyby miał broń, zastrzeliłby skurwiela od ręki, a potem martwił się konsekwencjami, bo niczego tak nie pragnął w tej chwili, jak zobaczyć martwego Williama Fitzclarence’a na podłodze Komnaty Konklawe. Nie miał jej jednak, a co gorsza miał świadomość, że Honor spała ledwie trzy godziny w ciągu ostatnich pięćdziesięciu, które minęły od zestrzelenia pinasy. Wiedział też, że ma złamane cztery żebra, które dopiero zaczynały się zrastać, i że cała jest poobijana i obolała. Funkcjonowała wyłącznie dzięki tabletkom stymulującym i adrenalinie i pojęcia nie miał, jak zdołała nie okazać śladu zmęczenia czy bólu, stojąc dumnie przed Konklawe. Miał natomiast pewność, że nie jest w odpowiedniej kondycji, by walczyć z kimś, kto tak dobrze posługiwał się mieczem jak Burdette. Zresztą nawet gdyby była zdrowa i wypoczęta, nie miała szans na zwycięstwo — zaczęła ćwiczyć niespełna rok temu, a Burdette trzy razy dotarł do planetarnego ćwierćfinału i nigdy nie zadowoli się pojedynkiem do pierwszej krwi. Miał zamiar ją zabić, mógł to zrobić zgodnie z prawem i wszystko wskazywało na to, że tak właśnie postąpi.

Mógł odwołać wyrok, nie ryzykując jej śmierci, ale obserwowali go dosłownie wszyscy tak na Graysonie, jak i w systemie planetarnym. Cios dla pozycji i prestiżu Protektora byłby niewyobrażalny, gdyby tak postąpił, a gdyby na dodatek ludzie domyślili się, że uczynił to, gdyż Honor bała się walczyć z tak dobrym przeciwnikiem…

A potem spojrzał na Honor, zobaczył jej wyczekujące spojrzenie i spokój i zrozumiał, że nie ma wyboru. Z prawnego punktu widzenia było bez znaczenia, czy Protektor cofnął wyrok czy jego Champion został zabity — w obu wypadkach dekret stawał się nieważny, a on nie miał prawa prosić tej, której tyle zawdzięczał, by popełniła samobójstwo, licząc na to, że jakimś cudem zdoła pokonać przeciwnika ze trzydzieści razy lepszego od niej.

— Pani, wiem, jakie odniosłaś rany — odezwał się, tak dobierając głos, by słyszał go każdy obecny i każdy mikrofon.

Zdecydował się uzmysłowić wszystkim, że poddaje się tylko z uwagi na jej stan, a nie dlatego iż wątpi w jej odwagę.

— Nie sądzę, byś była, pani, w kondycji pozwalającej na przyjęcie tego wyzwania w mojej obronie i dlatego…

Honor uniosła dłoń i Protektor zamilkł w pół zdania, kompletnie zaskoczony — nikt nigdy nie ośmielił się przerwać Protektorowi Graysona, gdy ten przemawiał oficjalnie, ale Honor najwyraźniej nie zdawała sobie z tego sprawy. Przyglądała mu się spokojnie, nie zaszczycając patrona Burdette choćby przelotnym spojrzeniem, i spytała, korzystając z ciszy, która zapadła, głosem równie dźwięcznym i wyraźnym jak Protektor:

— Wasza Wysokość, mam tylko jedno pytanie. Wolisz, panie kalekę czy trupa?

Benjamin drgnął, nie potrafiąc zapanować nad sobą. Obecni zaś jak jeden mąż westchnęli z niedowierzaniem. Tym pytaniem Honor pozbawiła Protektora możliwości wyboru, bowiem przyjęła wyzwanie. Spoglądając w ciemne oczy migdałowego kształtu, Benjamin ujrzał kobietę, która uratowała jego i jego rodzinę przed zabójcami i to w sytuacji, w której nikt nie dałby jej najmniejszych szans. Przez moment miał nadzieję, że tym razem także potrafi dokonać cudu — dla siebie, dla niego i dla całej planety. A potem odetchnął głęboko i odparł uroczyście:

— Pani, nie życzę sobie, by opuścił żywy Komnatę Konklawe.

— I tak się też stanie, Wasza Wysokość.

Honor skłoniła się uroczyście, podeszła do swego biurka i zdjęła z ramienia Nimitza. Treecat usiadł nieruchomo na blacie, wyprostowany i ze stulonymi uszami, ale nie wydał z siebie najmniejszego dźwięku. Wyjęła z mocowania Miecz Stanu i zważyła go w ręku. Broń wykonano sześćset lat temu dla Benjamina Wielkiego, dlatego mimo klejnotów i zdobień była to broń jak najbardziej użyteczna, nie ceremonialna. Doskonale zachowana, ostra, sprężysta i wyważona tak jak w dniu, w którym ją ukończono. W głowni lśniącej niczym lustro odbiło się światło lamp, gdy odwróciła się do przeciwnika i oświadczyła:

— Poślij, patronie, po swój miecz. A Bóg niech zachowa prawego.


William Fitzclarence nie spuszczał wzroku z Harrington, nadal nie mogąc wyjść z podziwu nad jej głupotą.

Jeżeli bowiem nie była doskonałą aktorką, to była głupsza niż przypuszczał, sądząc, że zdoła go pokonać. Nawet sam diabeł nie był w stanie jej tym razem ochronić.

Spojrzał na chronometr, uważając, by wyglądać na znudzonego. W myśl prawa nie mógł opuścić Komnaty Konklawe, nie rezygnując z legalnej ochrony, jaką zapewniało mu rzucenie wyzwania, toteż po miecz musiał wysłać gwardzistę. Na szczęście przywiózł broń do stolicy, jako że zawsze woził ją ze sobą, nie wiedząc, jak długo potrwa wyjazd. Od lat ćwiczył regularnie i teraz miał zebrać tego owoce. Bóg bowiem wybrał go i przygotował na tę okazję, by godnie wystąpił jako Miecz Pana.

W sali zapanowało poruszenie, gdy kolejny raz otwarto masywne odrzwia. Wszedł jego gwardzista, niosąc pochwę z mieczem Burdette, którym władało czterdzieści pokoleń patronów Burdette. Wyciągnął rękę i wysłużona rękojeść wśliznęła się w jego dłoń niczym stary, wypróbowany przyjaciel. Trzymając jedną ręką za pochwę, drugą za rękojeść, obrócił się ku ladacznicy.

Stała dokładnie w tej samej pozycji, w której stanęła, gdy posłał po miecz, wsparta oburącz na rękojeści opartego o podłogę Miecza Stanu. Na jej twarzy nie było absolutnie żadnego uczucia — ani strachu, ani nienawiści, troski czy choćby gniewu. Zimne, nieruchome oczy.

Spojrzał w nie i wstrząsnął nim niespodziewany dreszcz, gdyż one także pozbawione były wszelkiego wyrazu. Miał nieodparte wrażenie, że spogląda w oczy śmierci. Trwało to jedynie moment, nim nie przypomniał sobie o swych umiejętnościach i posłannictwie. Skrzywił się pogardliwie i splunął na podłogę — to nie była żadna śmierć, tylko zwykły czarci pomiot kurwiący się gdzie nie bądź, a w jej oczach nie było nic, bo była zbyt głupia, by się bać. Nadszedł najwyższy czas, by je wreszcie zamknąć na zawsze.

Z tym postanowieniem dobył broń z pochwy.

Honor obserwowała, jak światło tańczy na lśniącym ostrzu miecza przeciwnika. Podobnie jak miecze samurajskie, miecze kute na Graysonie stanowiły dzieła sztuki, a ich twórców należało zaliczać bardziej do grona artystów niż rzemieślników. Zdawali sobie co prawda sprawę, że doskonałość jest nieosiągalnym celem, ale wiecznie próbowali ją osiągnąć, doskonaląc przez wieki swój kunszt, i nawet teraz tych paru, którzy pozostali, kuło głownie ręcznie, składając i sklepując wielokrotnie stal, z której były wykonane. Dzięki temu miecze były równocześnie sprężyste i wytrzymałe oraz tak ostre, że średnio normalna brzytwa mogła im pozazdrościć. Były też niezwykle funkcjonalne, świetnie wyważone i idealnie leżały w dłoni. Były, krótko mówiąc, piękne.

Nowoczesna technika z pewnością byłaby w stanie wyprodukować równie dobrą broń, pod żadnym aspektem im nie ustępującą, ale brak byłoby w niej tego nieuchwytnego czegoś, co naprawdę doświadczeni i dobrzy wojownicy nazywają „duszą”.

Spoglądając na patrona Burdette (jeszcze patrona), Honor zdawała sobie sprawę z dziwaczności całej sytuacji. Oto zawodowy oficer nowoczesnej marynarki wojennej miał stoczyć pojedynek na śmierć i życie z fanatykiem religijnym będącym na dodatek masowym mordercą. I to przy użyciu broni, która była przeżytkiem grubo ponad pięćset lat wcześniej, nim pierwsze statki kolonizacyjne opuściły Ziemię. A jednak to właśnie było słuszne i tak należało postąpić. Wiedziała, że Burdette ma znacznie więcej doświadczenia i nieporównywalnie lepiej włada mieczem — w końcu przez wiele lat doskonalił swe umiejętności, co udowadniał na licznych turniejach. Nie dość tego — czuła się ogólnie obolała, a kilka miejsc przypominało o swym istnieniu wcale nie tępym bólem, ale to w niczym nie zmieniało jej przekonania, że tak właśnie powinno się to wszystko zakończyć.

Zdjęła buty i jedynym dźwiękiem towarzyszącym jej krokom na kamiennej podłodze był szelest sukni. Pomimo zmęczenia umysł miała jasny. Zajęła pozycję bezpośrednio przed tronem i uśmiechnęła się w duchu. Wszyscy bowiem w tej olbrzymiej sali spodziewali się zobaczyć, jak ginie. Czego naturalnie nie miała najmniejszej ochoty im umożliwić.

Burdette zapomniał bowiem, albo być może nigdy nie nauczył się czegoś, co ona znała aż za dobrze. Sądził, że będzie to kolejny pojedynek turniejowy, ale nie byli na turnieju, o czym w przeciwieństwie do niego ona doskonale wiedziała. Znajdowali się na polu śmierci, na którym była już nie raz… a on nigdy. Fakt: zlecił masowe morderstwo, ale sam nigdy nikogo nie zabił, podobnie jak nigdy nie znalazł się w zasięgu swej niedoszłej ofiary, gdy była ona uzbrojona. A to stanowiło olbrzymią różnicę.

Burdette podszedł pewnym krokiem zdobywcy i zwycięzcy. Stanął, wykonał serię kata, by rozgrzać mięśnie, co Honor obserwowała z lekkim rozbawieniem — dla niego były to jedynie zawody szermiercze, odmiana współzawodnictwa sportowego. Dlatego też w rozgrzewce główny nacisk kładł na doskonałość ruchów, nie na ich skuteczność, bowiem tak naprawdę nikt z trenujących nie spodziewał się użyć tych umiejętności w praktyce. Poza tym w sporcie przegrana walka oznaczała tylko przegraną, a trafienie przeciwnika pozostawało jedynie trafieniem… Burdette zakończył rozgrzewkę i z pogardą obserwował nierządnicę i przyjętą przez nią pozycję. Stanęła w tak zwanej „niskiej”, trzymając broń oburącz, prawie równolegle do ziemi, tak iż rękojeść znajdowała się nieco powyżej pasa, a czubek ostrza poniżej. Próbowała to ukryć, ale w ten sposób chroniła prawy bok — być może tam została zraniona, o czym wspominał Mayhew. Byłoby to w takim razie rozsądne, jako że ta postawa mniej obciążała mięśnie prawego boku.

Ale jak go nauczył pierwszy mistrz, u którego pobierał lekcje, była to słaba pozycja, bo nadawała się głównie do obrony. Dlatego on sam przyjął pozycję „wysoką”, unosząc w obu dłoniach miecz nad głową, tak by rękojeść nie zasłaniała przeciwnika, i równomiernie rozkładając ciężar ciała na obie stopy — lewą wysuniętą i prawą cofniętą oraz ustawioną prostopadle do niej.

Honor oceniała jego ruchy fachowym wzrokiem adepta od prawie czterdziestu lat trenującego sztuki walki. Jej postawa sprawiająca wrażenie odprężonej — podczas gdy w rzeczywistości była gotowa do natychmiastowej akcji — była również wynikiem tych czterdziestoletnich doświadczeń. Czuła zmęczenie, sztywność lewego ramienia, ból złamanych żeber i protesty nadwerężonych mięśni, ale zmusiła swe ciało, by to zignorowało. I ciało posłuchało tego rozkazu.

W pierwszym tygodniu nauki mistrz Thomas wyjaśnił jej znaczenie dwóch pojęć o podstawowej wadze dla każdego graysońskiego fechmistrza. Pierwszym była „dominacja”. Chodziło o starcie woli obu walczących, o wojnę ich pewności siebie, toczoną nim zadany został pierwszy cios. Prowadziła ona do ustalenia, kto ma psychiczną przewagę, kto dominuje w pojedynku, i najczęściej jej wynik miał decydujący wpływ na wynik walki. Drugie pojęcie była to tak zwana „zmarszczka”. Nazwa nawiązywała do minimalnego pofałdowania czoła widocznego w momencie podejmowania decyzji. Naturalnie chodziło tu o zasadę, a nie o marszczenie czoła — u każdego człowieka pojawia się jakiś zewnętrzny znak świadczący o tym, że właśnie się zdecydował i zaraz zaatakuje. Jeden mrużył prawe oko. Inny wypuszczał powietrze z płuc, a jeszcze inny poruszał dużym palcem lewej nogi. Wszyscy fechmistrze szukali u przeciwnika takiego właśnie znaku, poświęcając przed pojedynkiem wiele czasu, a bywało, że i pieniędzy, by posiąść tę informację. „Zmarszczka” była zawsze subtelna i trudna do dostrzeżenia, ale była też niezmienna, gdyż był to odruch, nad którym nikt nie panował. Ponieważ jednakże istniała tak szeroka gama możliwych „zmarszczek”, większość wolała kłaść nacisk na uzyskanie dominacji niż odkrycie mimowolnego odruchu przeciwnika.

Było to prostsze i pewniejsze niż szukanie znaku, którego można było nie rozpoznać, nawet jeśli się go zauważyło.

Jak wyjaśnił jej pewnego słonecznego dnia, gdy oboje siedzieli na drewnianej podłodze sali gimnastycznej, prawdziwym mistrzem miecza mógł zostać tylko ten, kto nauczył się polegać na własnej sile, nie zaś na słabości przeciwnika. A ten, kto rozumiał prawdziwą różnicę między sportem a użyciem miecza, zawsze polegał na „zmarszczce”, nie na dominacji.

Wiedziała, że zrozumienie tego, co naprawdę chciał jej przekazać, zajęło jej znacznie więcej czasu niż powinno, zwłaszcza jeśli wziąć pod uwagę jej dotychczasowe doświadczenia. Ale kiedy to zrozumiała i upewniła się, że ma rację, sprawdzając dostępne informacje o samurajach, zrozumiała też, dlaczego pojedynki tak na Graysonie, jak i w średniowiecznej Japonii prawie zawsze zaczynały się i kończyły na jednym ciosie.

Burdette zaczął się dziwić, obserwując, jak Harrington po prostu stoi i czeka. Naturalnie wiedział tak o dominacji, jak i o „zmarszczce” i obie wykorzystywał, by uzyskać przewagę w pojedynkach. W tym jednak wypadku żadne z nich nie znało „zmarszczki” drugiego, więc nie było sensu brać jej pod uwagę. Chyba nie sądziła, że zdoła odkryć jego „zmarszczkę” na czas… choć z drugiej strony mogła na to liczyć, bo była taką nowicjuszką, że nie miała czasu i okazji, by oddzielić całe to metafizyczne pieprzenie od praktyki. On zaś był zbyt doświadczony, by nie skupić się wyłącznie na tym, co rzeczywiste i praktyczne, gdy miał w dłoni prawdziwe ostrze.

Nie zmieniając pozycji, uniósł prawą górną wargę, ukazując zęby. Walka o dominację była tą częścią pojedynku, którą lubił najbardziej. Niewidzialna szermierka woli pełna napięcia, gdy silniejszy stopniowo doprowadzał słabszego do stanu, w którym tamten atakował, nie mogąc znieść przedłużającego się stresu. Już sama perspektywa doprowadzenia do tego stanu ladacznicy była przyjemna…

A potem przestał się szczerzyć i wytrzeszczył oczy, bowiem nie było żadnej reakcji. Jego koncentracja rozbijała się o nią i znikała niczym pchnięcie w bezdennej czarnej otchłani wód, która pochłaniała je bez oporu i bez skutku. Poczuł na czole kroplę potu… a potem następną ściekającą po policzku… nie mógł zrozumieć, co się z nią dzieje: przecież to on był mistrzem — powinna czuć narastające napięcie… presję szarpiącą nerwy… strach. Dlaczego nie atakowała, by z nimi skończyć?!

Honor zaś czekała skupiona tak psychicznie, jak i fizycznie, obserwując każdą część ciała przeciwnika, lecz nie koncentrując się na żadnej. Czuła jego rosnące ogłupienie i frustrację, lecz były równie nieważne jak ćmienie jej własnych żeber. Nigdy ani w trakcie walki, ani później nie była w stanie określić, jaka była „zmarszczka” Fitzclarence’a — nie zarejestrowała jej świadomie.

Ale dostrzegła ją i coś w niej rozpoznało jej znaczenie. Zaatakowała w tym jednym jedynym momencie, w którym przeciwnik całkowicie skoncentrowany na ataku, który miał zaraz przeprowadzić, był równocześnie kompletnie bezbronny.

Jej reakcja zarówno umysłowa, jak i fizyczna była odruchowa, a jej ruchy cechowały szybkość i siła kogoś urodzonego i wychowanego na planecie o przyciąganiu o piętnaście procent większym niż przyciąganie planety, z której pochodził przeciwnik. Cięła z dołu ku górze, rozcinając górną krawędzią głowni Williama Fitzclarence’a od prawego biodra do lewego ramienia. Początek okrzyku towarzyszącego zwykle atakowi zamarł mu w gardle, gdy szok i ból unieruchomiły mu dłonie. Zaczął padać na twarz, ale nie zdążył — Honor płynnym ruchem okręciła się błyskawicznie na pięcie i cięła równolegle do podłogi, wkładając w to uderzenie całą silę ciała i obrotu. Głowa Williama Fitzclarence’a, patrona Burdette, poszybowała w górę, odcięta czysto i doskonale, a z szyi wytrysnęły dwie fontanny krwi.



ROZDZIAŁ XXX

Honor siedziała w pinasie i obserwowała, jak niebo o barwie indygo przechodzi w czerń przestrzeni kosmicznej, gdy wylecieli poza atmosferę. Za nią siedzieli ci, którzy przeżyli przylot na planetę pięćdziesiąt trzy godziny temu i dzięki więzi z Nimitzem czuła ich smutek niczym cień własnego… i mściwą satysfakcję ze śmierci Fitzclarence’a.

Na siedzeniu obok niej zamiast wielebnego Hanksa spoczywał w pionowej pozycji miecz w pochwie. Dotąd zwano go Mieczem Burdette, od tego dnia był to Miecz Harrington. Spoglądała na niego i próbowała przeanalizować to, co czuje.

Najsilniej, co zupełnie zrozumiałe, czuła zmęczenie. Jeszcze przytłumione przez zbyt wielką dawkę stymulantów, ale coraz silniejsze. Obok niego kłębiła się cała masa słabszych, choć także całkiem wyraźnych emocji.

Po pojedynku z Youngiem czuła wyłącznie ulgę. Wypełniła ponury obowiązek i to było wszystko, bo wiedziała, że nic nie przywróci Paulowi życia. Musiała to zrobić, nie mogła pozwolić na dalszą bezkarność takiemu śmieciowi, ale to było wszystko — śmierć Younga nie leczyła i nie naprawiała niczego, a zapobiegała jedynie kolejnym zamachom na nią samą.

Tym razem było inaczej. Śmierć byłego patrona Burdette była co prawda również sprawiedliwą karą za popełnione zbrodnie. Ale Burdette był zagrożeniem nie tylko dla niej. Zniszczyłby, gdyby mu pozwolić, Benjamina Mayhewa, jego reformy i wszystkich, którzy nie mieścili się w ciasnych ramkach, przez które dzięki fanatyzmowi religijnemu patrzył na świat. Teraz nie zniszczy już niczego i nikogo nie zabije — zdołała go powstrzymać. A co więcej tym razem nikt nie potępiał jej za to, co zrobiła. Fakt zabiła go w majestacie prawa jako Champion Protektora i patronka Harrington, wypełniając obowiązek, który poprzysięgła wypełniać. Ale Young także zginął w pełnym majestacie prawa, w legalnym pojedynku…

Westchnęła, odchyliła się mocniej na oparcie fotela i przytuliła Nimitza. On przynajmniej nie miał żadnych dylematów — promieniował zadowoleniem i całkowitą aprobatą. Treecaty były mniej skomplikowane psychicznie niż ludzie i posługiwały się prostym kodeksem moralnym. Być może nie zostały jeszcze zmanierowane przez cywilizację, demokrację i inne podobne pomysły. Dla nich każdy, kto zagrażał im lub adoptowanym przez nich ludziom, mieścił się w dwóch kategoriach — tych, którzy już przestali zagrażać, bo się z nimi rozprawiono jak należy, i tych, którzy jeszcze żyli. Nimitz przyjmował do wiadomości, że z niektórymi wrogami Honor nie da się postąpić właściwie, przynajmniej chwilowo, ale ani tego nie pochwalał, ani nie uważał za rozsądne. Co więcej, martwy przeciwnik przestawał go w krótkim czasie interesować — nie znaczyło to, że zapominał o nim w ogóle, ale przestawał on być powodem jakichkolwiek zmartwień.

Nie po raz pierwszy żałowała, że jej własne uczucia nie mogą być tak proste i jasne. Nie czuła żalu czy smutku z powodu zabicia Fitzclarence’a, ale żałowała, że nie powstrzymała go na czas. Katalizatorem jego działań była nienawiść do niej i choć rozumiała, że głupotą byłoby obwiniać siebie o to, że on był ograniczonym fanatykiem, nadal w pewnym sensie czuła się za to odpowiedzialna. No i zabicie go nie mogło odwrócić niczego, co zrobił, tak jak miecz spoczywający obok nie mógł wypełnić pustki po śmierci Hanksa, tak w jej życiu, jak i całego społeczeństwa planety. I dlatego Nimitz nie zawsze miał rację — były długi, których śmierć nie spłacała do końca. A ona miała już dość zabijania.


Wkrótce dotrą do okrętu i wszyscy, których zobaczy, będą jej przypominać, jak zginął Jared Sutton, ale mimo to chciała już znaleźć się na pokładzie. I tak miała zbyt wielu martwych do opłakiwania i żadne miejsce nie było wolne od wspomnień o choćby części z nich, natomiast jej okręt był przynajmniej schronieniem — światem, który rozumiała i w którym mogła odpocząć, dopóki jej ciało nie odzyska sił, a w duszy choćby w części nie zabliźnią się rany. A przede wszystkim był miejscem, gdzie będzie mogła się wyspać.


Alfredo Yu i Mercedes Brigham stali na głównym pokładzie hangarowym, respektując prośbę lady Harrington, by ten jeden raz nie było ani wachty trapowej, ani straży honorowej, ani w ogóle żadnej ceremonii. Jej przybycia oczekiwali zatem tylko we dwoje, co było poważnym naruszeniem ceremoniału, a na co z kolei oboje nie zwracali większej uwagi.

Drzwi śluzy otwarły się i oboje zwrócili się ku nim, stojąc ramię przy ramieniu i czekając, aż Honor stanie na pokładzie. Mercedes nie do końca zdołała ukryć zaskoczenie, widząc siniaka i bliznę na czole oraz ciemne plamy na sukni i kamizelce. Nigdy nie widziała Honor tak wyczerpanej i zawahała się, nie bardzo wiedząc, co powiedzieć. Yu nie szukał słów — zrobił krok do przodu i wyciągnął prawicę. Tym razem Honor uścisnęła ją bez śladu wahania. Spojrzała w jego oczy i wiedziała, nawet bez pomocy Nimitza, że czuje ulgę, iż ona jest bezpieczna. Zrozumiała, że choć rozpoczęli znajomość jako wrogowie, już dawno przestali nimi być… Minęła chwila ciszy, nim Yu uśmiechnął się i powiedział cicho:

— Witamy w domu, milady. Odwzajemniła ten uśmiech.

— Dzięki, Alfredo — zauważyła, że używając imienia sprawiła mu przyjemność, więc jeszcze raz uścisnęła jego dłoń i przeniosła spojrzenie na Brigham. — Witaj, Mercedes.

Uścisnęły sobie dłonie, a na pokładzie kolejno zjawiali się członkowie jej osobistej ochrony. Andrew LaFollet i Arthur Yard wyglądali i ruszali się jeszcze gorzej niż ona, ale major dumnie dzierżył miecz w pochwie. Trzymał go w zabandażowanych dłoniach prawie z czcią, a jego szare oczy pełne były ponurej satysfakcji.

Honor puściła dłoń Mercedes, wyprostowała ramiona i ruszyła ku windzie. Gwardziści i oficerowie towarzyszyli jej w milczeniu.

— Rozmawiałam z rodzicami Jareda — powiedziała cicho. — Zasłużyli na to, by wiedzieć, jak zginął… nie wiedziałam, że był ich jedynym synem… nigdy mi nie powiedział.

— Wiem, milady — odparła Mercedes równie cicho. — połączyłam się z nimi, jak tylko się dowiedzieliśmy.

— To nigdy nie jest łatwe, milady — dodał Yu, a widząc jej zaskoczony wzrok, wyjaśnił: — Jestem od pani starszy o dwadzieścia lat standardowych i nigdy nie było to dla mnie łatwe. I nigdy nie chciałbym służyć pod kimś, dla kogo byłoby łatwe.

Drzwi windy otworzyły się i oboje przepuścili Honor przodem. Weszła do środka, czując dziwną ciepłą wdzięczność — przyszli powitać ją nie dlatego, że wymagał tego regulamin, ale dlatego, że chcieli, że troszczyli się o nią. Wiedziała jednak także, że potrzebuje samotności, by odzyskać siły, nim ponownie będzie mogła skupić się na dowodzeniu eskadrą. Poczekała, aż gwardziści wsiądą do windy, westchnęła i powiedziała:

— Jadę prosto do siebie. Mercedes, uprzedziłabyś Maca, że jestem w drodze?

— Oczywiście, milady.

— Alfredo, zorganizuj odprawę z dowódcami dywizjonów i kapitanami na jutro rano. Może być elektroniczna, nie muszą się tu zjawiać osobiście — uśmiechnęła się słabo. — Wątpię, czy wcześniej będę się do czegoś nadawać.

— Dopilnuję tego, milady — zapewnił ją.

Kiwnęła głową z wdzięcznością i ponownie spojrzała na Brigham.

— Mercedes, zwołaj odprawę sztabu czterdzieści pięć minut przed rozpoczęciem odprawy ogólnej, dobrze? Poproś Freda i Grega, żeby przygotowali zwięzły pakiet informacji, który wprowadziłby mnie w aktualną sytuację.

— Będą gotowi, jak tylko pani wstanie, milady.

— Dzięki… dziękuję wam obojgu — powiedziała cicho Honor.

I zwolniła blokadę drzwi.


— Czas osiągnięcia celu godzina i piętnaście minut, towarzyszu wiceadmirale.

Towarzysz wiceadmirał Thurston mrugnął i uniósł głowę znad ekranu taktycznego fotela. Zażyczył sobie co prawda, by przypomniano mu, gdy zostanie dokładnie tyle czasu, ale tak go pochłonęło nagranie ostatnich ćwiczeń, że zapomniał o wszystkim innym. Teraz napięcie i oczekiwanie wróciły silniejsze niż poprzednio. Uśmiechnął się kwaśno, akceptując nieuniknione, i kiwnięciem głowy dał znak, że słyszał.

— Dziękuję, towarzyszu bosmanie — dodał i spojrzał na Preznikova. — Za trzydzieści minut ogłoszą alarm bojowy dla wszystkich jednostek, towarzyszu komisarzu. Jakieś ostatnie sugestie?

Preznikov przyglądał mu się przez kilka sekund, nie ukrywając napięcia. Thurston zaczął się nawet zastanawiać, czy tamten przypadkiem nie zdaje sobie sprawy z tego, co niedługo miało nastąpić naprawdę, ale odrzucił tę myśl. Komisarz co prawda brał udział we wszystkich odprawach i przestudiował wszystkie plany, a nawet miał kilka niegłupich pomysłów, ale był cywilem, który nigdy nie widział prawdziwej bitwy w przestrzeni, więc było to niemożliwe. Dla Thurstona zbliżający się finał operacji „Sztylet” był zaledwie pierwszym krokiem na drodze, której celu, jak miał nadzieję, nie domyślali się ani jego przełożeni, ani Preznikov. Spodziewał się naturalnie, że będzie to pierwsza udana ofensywa Ludowej Marynarki w tej wojnie, a umocniony zwycięstwem prestiż powinien umożliwić mu dobry start własnej kampanii. Najpierw jednak trzeba było wygrać tę bitwę i choć wiedział, że dysponuje olbrzymią przewagą ogniową, wiedział też, że Marynarka Graysona będzie walczyć choćby dlatego, że zaatakowany zostanie jej macierzysty system planetarny. A nie miał zamiaru nie doceniać odwagi czy umiejętności przeciwnika, gdyż ten błąd zawsze się mścił.

Był więc przygotowany na to, że jego zespół wydzielony poniesie straty i to prawdopodobnie również w pancernikach. A być może uszkodzeń dozna nawet Conquistador, choć tak naprawdę trudno mu było w to uwierzyć. Zdawał sobie z tego sprawę, lecz intelektualnie — w teorii, w praktyce nie wierzył, by sam mógł znaleźć się wśród tysięcy zabitych, których śmierć będzie skutkiem ubocznym wymyślonego przez niego planu. Umieranie byłoby strasznie niewygodne i nie pasowało do jego zamysłów.

Natomiast on liczył się z tą możliwością, choć trudno było mu ją zaakceptować. O ile trudniej musiało to przychodzić cywilom takim jak Preznikov? No, ale nikt ich tu nie zapraszał…

Sekundy mijały… niespodziewanie przyszło mu na myśl, że być może komisarz szukał w jego oczach tego samego, czego on w oczach Preznikova. Rozbawiło go to, bo jeśli jego klawisz szukał oznak słabości, to ich nie znalazł.

— Nie, towarzyszu admirale — powiedział w końcu Preznikov. — Jestem usatysfakcjonowany.

— W takim razie… towarzyszu kapitanie Jordan — oznajmił formalnie Thurston, zwracając się do swego oficera operacyjnego: — Proszę przekazać na wszystkie okręty, by punktualnie o dziewiętnastej ogłoszono alarm bojowy.


Rozległ się dźwięk alarmu i kontradmirał mający dyżur w centrum dowodzenia Marynarki Graysona uniósł głowę. Na głównym ekranie pulsował żółty punkt oznaczający wykryte wyjście z nadprzestrzeni niezidentyfikowanych jednostek. Na wszelki wypadek sprawdził w wykazie lotów, ale w ciągu najbliższych paru godzin nie spodziewali się nikogo. Podobnie jak cała dyżurna wachta przed rozpoczęciem służby z zapartym tchem oglądał transmisję z Komnaty Konklawe, a teraz na dodatek ktoś zwalił mu na kark nie zapowiedziany konwój…

Światełko nagle zmieniło barwę na czerwoną, gdy zaczęły napływać meldunki z sond wyposażonych w nadajniki grawitacyjne, i admirał przestał się irytować.


Dwutonowy sygnał bezwzględnego pierwszeństwa wyrwał Honor z objęć snu równie łagodnie co garota. Jęknęła z bólu, gdy zbyt gwałtowne poruszenie wywołało protest obolałych żeber i mięśni. Trzydzieści lat służby wyrobiło w niej jednak odruchy, nad którymi ten poziom bólu nie mógł zapanować, toteż został upchnięty gdzieś z tyłu, jej ciało siadło i zaczęło przecierać oczy, nim zdała sobie w pełni sprawę z tego, co robi. Pełen oburzenia Nimitz miauknął, ale nie zamierzał opuścić przyjemnego gniazdka z koca — i bez niego wiedziała, że spali zaledwie godzinę. Zmęczenie i rozespanie mąciło myśli, które płynęły niczym w syropie, tak że dopiero po kolejnych paru sekundach wcisnęła klawisz stojącego przy łóżku intercomu.

— Tak? — usłyszała własny głos i pospiesznie odchrząknęła.

— Przepraszam, że przeszkadzam, milady — w głosie Mercedes słychać było napięcie — ale otrzymaliśmy właśnie sygnał Flash Jeden.

Nagła dawka adrenaliny rozbudziła ją błyskawicznie. Włączyła wizję i z ekranu spojrzała na nią Mercedes, a w tle widać było ożywający w trybie alarmowym pomost flagowy.

— Ile i gdzie? — spytała.

— Ile to jeszcze ogólny szacunek, milady. Wygląda na to, że… — W polu widzenia kamery pojawił się Fred Bagwell z wiadomością, Mercedes przeczytała ją i kontynuowała ze znacznie bardziej poważnym wyrazem twarzy: — jak dotąd wykryto ponad sto sześćdziesiąt źródeł napędu w odległości około dwudziestu czterech minut pięćdziesięciu sekund świetlnych dokładnie na płaszczyźnie ekliptyki, namiar 0-8-5. System wczesnego ostrzegania nie zakończył jeszcze meldowania, ale wygląda to na standardową formację Ludowej Marynarki.

Honor skrzywiła się odruchowo, nie mogąc nad tym zapanować, natomiast jej umysł zaczynał funkcjonować normalnie. Sondy tworzące system wczesnego ostrzegania miały co prawda urządzenia umożliwiające przesyłanie wiadomości z prędkością większą od prędkości światła, ale były to nadajniki impulsowe, tak więc przesłanie dłuższej informacji zabierało więcej czasu. W tej chwili informacje, którymi dysponowała Mercedes, oparte były głównie na analizie śladów wyjścia z nadprzestrzeni źródeł napędu napastników, ale poza czystymi liczbami niewiele mówiły. Dopiero za kilka minut będą dysponowali wystarczającą ilością danych przesłanych przez sondy, by można było próbować określić skład sił przeciwnika. Skoro jednakże była to ich standardowa formacja, sugerowało to co najmniej dwadzieścia cztery okręty liniowe… a ona miała ich sześć.

— Dobra, Mercedes — oznajmiła spokojnie. — Ogłoś alarm bojowy dla całej eskadry i poinformuj dowódców, że uruchamiam plan Sierra Delta Jeden.

Brigham przytaknęła, czekając na ciąg dalszy. Plan obronny Sierra Delta opracowano na wypadek poważnego zagrożenia, które pojawiłoby się pod nieobecność admirała Matthewsa. Podporządkowywał on wszystkie okręty Marynarki Graysona znajdujące się w systemie Yeltsin rozkazom Honor, a ich zadaniem było wspierać działania Pierwszej Eskadry Liniowej.

— Zaraz potem uaktywnij sieć łączności Sierra Jeden — poleciła Honor. — I upewnij się, że łączność obejmuje wszystkich dowódców superdreadnaughtów, nie tylko oficerów flagowych.

— Aye, aye, milady.

— A następnie… — Honor przerwała, widząc, że w drzwiach staje MacGuiness z jej skafandrem próżniowym — …siądź z Fredem do komputera taktycznego. Muszę jak najszybciej znać siłę i kurs tej formacji.

— Doskonale. Spotkamy się za dziesięć minut na pomoście flagowym.


— Cóż, towarzyszu komisarzu — oznajmił cicho Thomas Theisman — teraz wiedzą, że tu jesteśmy.

— Jak szybko zareagują? — spytał nieco nerwowo LePic.

Theisman uniósł głowę znad ekranu taktycznego fotela i uśmiechnął się leciutko.

— Wkrótce, towarzyszu komisarzu, wkrótce. Nie odlecimy sobie tylko dlatego, że nas zignorują, prawda?

— Wiadomość z Conquistadora, towarzyszu admirale — zameldował oficer łącznościowy, a widząc pytające spojrzenie Theismana, odchrząknął i dokończył: — Od dowódcy 14. Zespołu Wydzielonego. Do wszystkich. Przygotować się do wykonania na mój rozkaz planu Bravo Jeden.

— Doskonale. — Theisman uśmiechnął się szerzej i polecił oficerowi operacyjnemu: — Bravo Jeden, Megan! I dopilnuj, by nasza sieć łączności była sprzęgnięta z siecią towarzysza admirała Chernova, a astronawigacja cały czas uaktualniała kurs na wypadek jakichś niespodzianek.

— Aye, aye, towarzyszu admirale.


Na pomoście flagowym Terrible panowało zorganizowane zamieszanie, gdy Honor z towarzyszącym jej Simonem Mattinglym wysiedli z windy. Mercedes i Bagwell równocześnie unieśli głowy, ale dała im znak, by nie przerywali sobie, więc wrócili do ekranu. Honor podeszła do głównej holoprojekcji taktycznej i przyjrzała się jej uważnie. Pierwszy raz w karierze miała ze sobą Nimitza, który dzięki zaprojektowanemu przez Paula skafandrowi nie musiał po ogłoszeniu alarmu bojowego przebywać w hermetycznym module ratunkowym w jej kabinie. W skafandrze nie mógł jednak wyciągnąć pazurów, więc nie podróżował jak zwykle na jej ramieniu, lecz siedział przytulony do jej boku i wsparty na zgiętej ręce. Hełm skafandra miał naturalnie otwarty i odrzucony na plecy. Skorzystała z okazji i podrapała go za uszami, przyglądając się sytuacji taktycznej.

Szyk rzeczywiście wyglądał jak standardowa formacja Ludowej Marynarki, ale było w nim coś… dziwnego. Spróbowała określić co, ale nie udało się jej, więc dała sobie psychicznego kopa — nadal nie w pełni odzyskała zdolność logicznego myślenia. Była wyczerpana, bo nie mogło być inaczej w tych warunkach, a lekarz pokładowy odmówił jej kolejnej porcji stymulantów. Miał rację, o czym wiedziała, ale wiedziała też, że na adrenalinie za długo nie pociągnie, a kiedy skończy się wywołany przez nią dopalacz energii…

Przymknęła oczy i wsparła się prawą ręką o barierkę otaczającą holoprojekcję, bowiem kolana złośliwie próbowały odmówić jej posłuszeństwa. Żebra zareagowały ukłuciem bólu na obciążenie prawej ręki i równocześnie poczuła nowy przypływ energii spowodowany wściekłością na wszechświat, który złośliwie nie mógł poczekać z niespodzianką choćby paru godzin.

Wszechświat naturalnie zignorował jej pretensje i przez moment miała ochotę przekazać dowodzenie do stanowiska na powierzchni Graysona. Przeszła zbyt wiele i zbyt wiele straciła, była za bardzo wyczerpana tak psychicznie, jak i fizycznie. Ledwie godzinę wcześniej zasnęła jak kamień, a teraz miała odeprzeć atak półtorej setki wrogich okrętów. Potrzebowała odpoczynku, a oczekiwano od niej działania. Oczekiwano zbyt wiele. Niech ci na dole się tym zajmą: byli wypoczęci i w pełni sił… i nikt ich nie zestrzelił rakietą przeciwlotniczą, nie musieli patrzeć na śmierć przyjaciół i staczać pojedynku na białą broń ze świrem religijnym, którego należało po prostu zastrzelić od ręki. Więc niech teraz decydują, w końcu po to właśnie istnieje to całe centrum dowodzenia.

Energia wzbudziła też wstyd, więc zgrzytnęła zębami, otworzyła oczy i zmusiła kolana do posłuszeństwa. A potem sklęła się w duchu za tchórzostwo i egoizm. Co z tego, że była zmęczona? Wszechświat był wredny i właśnie udowodnił to kolejny raz, a ci na dole razem wzięci nie mieli połowy jej doświadczenia. Gdyby przekazała im dowództwo, byłoby to równoznaczne z walkowerem i poddaniem całego systemu. Ludowa Marynarka nie przybyła zniszczyć ją, lecz niepodległość Graysona i jego flotę. Jej obowiązkiem było zrobić wszystko, by im w tym przeszkodzić, bo właśnie dlatego Matthews pozostawił ją w układzie Yeltsin. Więc nie było sensu skamleć i użalać się nad sobą, a oczekiwanie, że przeciwnik poczeka z atakiem, aż ona sobie odpocznie, było takim idiotyzmem, że komentarz był zbędny. Zobaczyła oczami wyobraźni, że idzie spać, informując wszystkich, że mają ją obudzić za pięć godzin, a jeśli wtedy pozostanie jeszcze coś do obrony, to ona się tym zajmie — i ogarnął ją pusty śmiech na samą siebie.

Wyprostowała się, odwróciła od holoprojekcji i podeszła do swego fotela. Posadziła Nimitza na oparciu, on sam już zapiął uprząż antyurazową do specjalnych mocowań stanowiących część skafandra, a ona w tym czasie umieściła hełm w zaczepie nad zagłówkiem. Potem usiadła w fotelu i uaktywniła go przyciskiem na prawej poręczy. Rozwinęły się wokół niej ekrany, wysunęła klawiatura; przez moment, nim ożyły, przekazując aktualne informacje, przetrawiała pogardę dla własnego tchórzostwa. Następnie wzięła głęboki oddech i uniosła głowę, patrząc na swój sztab.

— Doskonale, panie i panowie. — Jej sopran zadźwięczał jak zwykle, wypełniając pomost flagowy spokojem i pewnością. — Wygląda na to, że czas zarobić na następną wypłatę.



ROZDZIAŁ XXXI

Aleksander Thurston podszedł do głównej holoprojekcji taktycznej znajdującej się na środku pomostu flagowego Conquistadora, złożył dłonie za plecami i przyglądał się jej z głębokim namysłem. Wyrwało go z niego dopiero pojawienie się Preznikova.

— Jakieś zmartwienie, towarzyszu admirale? — Preznikov spytał zbyt cicho, by ktokolwiek inny mógł go usłyszeć.

Thurston wzruszył ramionami.

— Niespecjalnie, towarzyszu komisarzu. Raczej coś w rodzaju zakładu z samym sobą.

— Zakładu z samym sobą? — zdziwił się Preznikov.

— Założyłem się sam ze sobą jak szybko dostrzeżemy przeciwnika. Od dobrych trzydziestu minut wiedzą, że tu jesteśmy, a jak dotąd zauważyliśmy tylko parę niszczycieli i z tuzin krążowników liniowych oraz ciężkich, z czego połowa została zidentyfikowana jako należące do Królewskiej Marynarki. Według danych wywiadu sama Marynarka Graysona ma więcej okrętów tych klas, a większość z nich na pewno pozostawiono do obrony systemu, gdy wysłano superdreadnoughty na pomoc RMN. Pytanie, gdzie się znajdują i kiedy je zauważymy.

— Aha — Preznikov także odwrócił się ku holoprojekcji, nie po raz pierwszy żałując, iż nie potrafi odszyfrować widocznych na niej symboli tak płynnie i bezbłędnie jak zawodowy oficer. Uczył się co prawda, ale nadal potrzebował pomocy w ich pełnej interpretacji. Teraz miał przed sobą ze trzydzieści źródeł napędu, z których najwolniejszy poruszał się z przyspieszeniem pięciuset g. Wszystkie leciały zbieżnymi kursami na przechwycenie 14. Zespołu Wydzielonego. Spotkanie powinno nastąpić w pobliżu Graysona… Gdy doszedł do tego punktu analizy, zmarszczył brwi i spytał Thurstona:

— A ich główne siły nie mogą przebywać na orbicie Graysona?

— Naturalnie, że mogą. — Thurston był zaskoczony szybkością, z jaką tamten doszedł do tego wniosku, i nie całkiem udało mu się to ukryć.

Preznikov na szczęście był tym bardziej rozbawiony niż urażony.

— A na czym konkretnie polega ten zakład? — spytał złośliwie.

— Jak szybko opuszczą orbitę, by dołączyć do jednostek, które już widzimy.

— Na tyle szybko, by zdążyli najpierw zjednoczyć siły, a potem spotkać się z nami, prawda? — Preznikov nadal nie do końca rozumiał, o co chodzi.

— Oczywiście, że prawda, towarzyszu komisarzu. Ale sposób, w jaki to zrobią, powie nam sporo o tym, jak dobry jest dowodzący nimi oficer.

— W jaki sposób? — W oczach komisarza błysnęło autentyczne zainteresowanie.

Thurston sklął się w duchu za gadatliwość, ale teraz nie miał już wyjścia — musiał wyjaśnić.

— Nadal dzieli nas od Graysona ponad sto dziewięćdziesiąt milionów kilometrów albo dziesięć minut i siedem sekund świetlnych. Jest to skuteczny zasięg sensorów grawitacyjnych, toteż bez trudu zauważymy sygnatury ich napędów, ale nasze sensory nie są zbyt dokładne, toteż jeśli nie będą to naprawdę silne sygnały, nie odkryjemy z tej odległości nic konkretniejszego. Dlatego też dopóki nie uruchomią napędów, nie mamy pojęcia, co konkretnie siedzi na orbitach parkingowych. Nie mówiąc o tym, że dowiemy się i tak z dziesięciominutowym opóźnieniem.

Dla przykładu: ponieważ uaktywnili generatory osłon w fortach orbitalnych, jesteśmy w stanie je widzieć i zlokalizować; jak długo tego nie zrobili, pozostawały dla nas niewidoczne. Tak na marginesie to jest ich więcej, niż zakładały analizy wywiadu — przerwał, czekając, aż Preznikov da znak, że nadąża za jego tokiem rozumowania, i dopiero gdy to nastąpiło, ciągnął: — Jeżeli nasze analizy są właściwe, to nie powinni dysponować niczym cięższym od krążownika liniowego, a okręt tej klasy może wyciągnąć pięćset dwadzieścia g. Natomiast superdreadnaught klasy DuQuesne może osiągnąć maksymalne przyspieszenie czterysta dwadzieścia pięć g. Wywiad ocenia, że nowe kompensatory grawitacyjne RMN, którymi na pewno dysponuje Marynarka Graysona, mogą pozwolić na dwu-, trzyprocentowe zwiększenie prędkości, co dałoby do czterystu czterdziestu g, zakładając, że zdążyli je zamontować, a tak należy założyć wbrew temu, co uważają analitycy wywiadu. Liczby, które podałem, to maksymalna prędkość bez żadnego marginesu bezpieczeństwa, a w ten sposób latać nie lubi żadna flota. Najczęściej osiąga się prędkości rzędu osiemdziesięciu procent maksymalnych, co daje około trzysta pięćdziesiąt g dla superdreadnaughtów z nowymi kompensatorami. Jeżeli zauważone przez nas sygnatury napędów będą poruszać się z tą szybkością lub zbliżoną, oznaczać to będzie, że operacja „Pozór” nie powiodła się do końca i nie wszystkie okręty liniowe opuściły system. To z kolei będzie oznaczało konieczność zmiany planów ataku. Z drugiej strony im szybciej ruszą nam na spotkanie, tym lepsze dane uzyskamy o ich dowódcy. Naprawdę ciężko jest siedzieć bezczynnie i obserwować zbliżanie się takiej armady jak nasza, ale dobry, doświadczony dowódca tak właśnie by postąpił. Dla niego najważniejsze jest to, by zdążyć skoncentrować wszystkie dostępne okręty przed nawiązaniem kontaktu z nami, a nie by zrobić to jak najszybciej. Im dłużej będzie czekał, tym więcej informacji uzyska o naszych siłach i zamiarach. A nam z kolei tym trudniej przyjdzie modyfikować plany w razie niespodzianki. Biorąc pod uwagę dysproporcję sił, jakiej oczekujemy, nie powinno to zrobić większej różnicy, ale to kwestia profesjonalizmu. Dobry dowódca poczeka do ostatniej chwili, nim przystąpi do akcji, niezależnie czy będzie sądził, że zdoła nas powstrzymać czy też nie, bo w tej sytuacji jest to bez znaczenia. To prawie odruchowe działanie, tym bardziej rozsądne, jeśli dysponuje się systemem wczesnego ostrzegania, którego nie ma przeciwnik, i zna się jego siły. Im dłużej nie ujawnia, się własnych, tym lepiej, a to oznacza jak najpóźniejsze uruchomienie napędów. Natomiast jeśli dowódca jest niedoświadczony, będzie chciał coś zrobić jak najszybciej. W tym przypadku jak najprędzej zjednoczyć siły. Będzie bardziej odczuwał napięcie wywołane oczekiwaniem, a jeśli nie jest pewien swych możliwości, będzie wolał reagować na nasze poczynania niż przejmować inicjatywę. W takim przypadku sensowne będzie szybsze ujawnienie się, by zobaczyć, jak na to zareagujemy, i spróbować to wykorzystać… W ten sposób jednakże pozwoli nam narzucić warunki walki, co tak na marginesie jest nadal kardynalnym błędem regularnie popełnianym przez naszą flotę w starciach z Royal Manticoran Navy. Ujmując rzecz w skrócie: jeśli dowódca graysoński poczeka do końca i wyprowadzi swe okręty z orbity z. dużym przyspieszeniem, będzie to znaczyło, że jest dobry i ma doświadczenie, jeśli zrobi to wcześniej i wolniej, to jest albo niedoświadczony, albo nerwowy, co w obu przypadkach sprowadza się do tego samego: nie jest pewny swych umiejętności. A wiedza, z jakim dowódcą przyjdzie nam walczyć, to połowa sukcesu, towarzyszu komisarzu.


— …nadal zbliżają się z przyspieszeniem cztery koma cztery kilometra na sekundę kwadrat, milady — zameldował komandor Bagwell.

Honor siedziała tak, jak jej było najwygodniej, ale zachowując pozory pewności siebie. Wszyscy musieli się zorientować, że to jedynie poza, bo nie miała żadnych powodów do zadowolenia. Miała natomiast nadzieję, iż nie wiedzą, że tym razem pozycja miała także ukryć zmęczenie, bo brak jej było sił, by siedzieć prosto. Wiedziała, jak jest wyczerpana, co nie znaczyło, że miała zamiar to okazać.

Słysząc meldunek, potarła czubek nosa i zmusiła się do myślenia, co nie było najłatwiejsze przy tak zmęczonym umyśle.

Dobrą wiadomość, o ile można to było tak nazwać, stanowiło to, że przeciwnik nie miał nic cięższego od pancernika. Przy masie czterech i pół miliona ton okręty klasy Triumphant, stanowiącej podstawową klasę pancerników Ludowej Marynarki, dysponowały czterdziestoma pięcioma procentami uzbrojenia jej okrętów i trzydziestoma procentami potencjału obronnego jej jednostek przed modernizacją.

Złą było to, że nadlatywało ich trzydzieści sześć, wspartych przez dwadzieścia cztery krążowniki liniowe, dwadzieścia cztery krążowniki, trzydzieści osiem lekkich i czterdzieści dwa niszczyciele. Podczas gdy ona miała do dyspozycji sześć superdreadnaughtów, czternaście krążowników liniowych (wliczając te, które gnały teraz na złamanie karku z rozmaitych miejsc w systemie, by zdążyć połączyć się z siłami głównymi), dziesięć ciężkich krążowników, czterdzieści lekkich i dziewiętnaście niszczycieli. W systemie Yeltsin znajdowało się co prawda jeszcze osiem krążowników liniowych — 1. Eskadra Krążowników Liniowych Marka Brentwortha — ale nie zdążyłyby do niej dołączyć, zanim napastnicy dotrą do Graysona, więc przy pomocy nadajnika grawitacyjnego poleciła mu wyłączyć napędy i utrzymywać pozycję, nie ujawniając się, w oczekiwaniu na dalsze rozkazy. Ponieważ Mark postąpił tak, zanim jeszcze nadszedł jej rozkaz, pozostały nie wykryte przez nieprzyjaciela, mimo iż znajdowały się o mniej niż osiem milionów kilometrów od miejsca, w którym wyszedł on z nadprzestrzeni. Gdyby tego nie zrobił i próbował lecieć w kierunku Graysona, napastnicy zdołaliby bez trudu dogonić jego okręty, dysponując większą prędkością bazową.

Główny problem sprowadzał się do tego, że przeciwnik był silniejszy. Dysponowała co prawda przewagą techniczną, gdyż sprzęt i uzbrojenie prawie w całości zostały wyprodukowane w Królestwie Manticore, ale to miało znaczenie jedynie tak długo, jak długo walka odbywała się na dużą odległość. A pojedynek rakietowy w tym przypadku także miał swoje mankamenty, gdyż pancerniki dysponowały dużą ilością wyrzutni — każdy miał zaledwie piętnaście procent siły ognia broni energetycznej jej superdreadnoughta, ale trzydzieści procent salwy rakietowej. Powód był prosty — z założenia miały trzymać się poza zasięgiem dział okrętów liniowych. W porównaniu do krążowników liniowych (nie mówiąc już o lżejszych okrętach) pancerniki były nieruchawe, ale i tak mogły osiągnąć większe przyspieszenie niż dreadnaughty czy superdreadnoughty. A to oznaczało, że powinny względnie łatwo unikać jej okrętów i choć pancerniki były znacznie delikatniejsze, a co za tym idzie łatwiejsze do zniszczenia, to biorąc pod uwagę liczbę okrętów, przeciwnik mógł wystrzelić dwie rakiety na każdą wystrzeloną przez jej eskadrę, co przy dłuższym pojedynku rakietowym miało ogromne znaczenie. Mogła to zrównoważyć użyciem zasobników holowanych, ale tylko w pierwszej salwie, czyli wystrzelonej z największej odległości. Zasobniki bowiem były nader łatwe do zniszczenia i nie było sensu próbować użyć ich później — straty przewyższyłyby korzyści.

Zmusiła się, by przestać trzeć nos, i splotła dłonie na prawym kolanie. Sytuację dodatkowo komplikował fakt, że tylko paru jej kapitanów miało doświadczenie bojowe. Nie wątpiła w odwagę czy indywidualne umiejętności każdego z nich, ale jak udowodnił niedawno admirał Henries, ich słabą stroną była koordynacja i skłonność do popełniania błędów wynikających z braku doświadczenia. Przy sytuacji, w której przeciwnik miał więcej okrętów, strata każdego bardziej pogarszała jej sytuację niż przeciwnika.

Wydanie rozkazu wszystkim okrętom, które mogły na czas dołączyć do sił głównych, by to zrobiły, było reakcją czysto instynktowną. Kiedy dotrą do miejsca spotkania, będą miały wystarczająco dużo czasu i stosunkowo niewielką prędkość, by być w stanie utrzymywać bezpieczny dystans do przeciwnika, a skoncentrowanie sił było oczywistym posunięciem otwierającym, ale teraz musiała zdecydować, co dalej. A możliwości nie przedstawiały się zbyt atrakcyjne.

Jeśli pozostanie na miejscu, doda co prawda siłę ognia fortów do tej, którą dysponują okręty, ale dowódca napastników byłby durniem, gdyby zaryzykował bitwę na małą odległość. Jeszcze tego nie zrobił, ale gdy zbliży się odpowiednio, z pewnością wyśle sondy zwiadowcze, by zbadały sąsiedztwo planety, i odkryje obecność jej eskadry, zanim znajdzie się w zasięgu rakiet. Mając stosowne przyspieszenie, będzie w stanie zmienić kurs i przelecieć obok Graysona, nie wchodząc w ogóle w zasięg fortów.

Co niestety niczego nie da, bowiem tak Grayson, jak i farmy orbitalne, stocznie czy forty nie są w stanie wykonywać uników, co jest zresztą minusem wszystkich stałych umocnień. Napastnicy będą mogli spokojnie przegrupować się na obrzeżach systemu i wrócić z prędkością wynoszącą jakieś osiemdziesiąt procent szybkości światła. Odpalając przy takiej prędkości rakiety do nieruchomych celów, których położenie w przestrzeni jest łatwo obliczyć, osiągną już przy pierwszej salwie imponującą ilość trafień. Kiedy wyczerpie się paliwo nadlatujących pocisków, nie da się ich wykryć sensorami grawitacyjnymi, a nawet najlepszy radar, jaki posiadała Royal Manticoran Navy, mógł tak małe cele wykryć dopiero z odległości miliona kilometrów, no może dwóch milionów, biorąc pod uwagę to, o ile mniej skutecznymi środkami wojny radioelektronicznej może dysponować Ludowa Marynarka. Natomiast pewny namiar zdołają uzyskać w odległości około miliona kilometrów, co biorąc pod uwagę prędkość rakiet wystrzelonych przy zero koma osiem prędkości światła, da im przed skończeniem się paliwa szybkość zbliżoną do szybkości światła — dokładnie zero koma dziewięćdziesiąt dziewięć c. Czyli obrona przeciwrakietowa będzie miała trzy sekundy, by namierzyć i zniszczyć każdą z nich. Dawało to szansę równe tym, które miał bałwan w piekle.

Inną, równie złą konsekwencją utrzymania przez nią pozycji w pobliżu Graysona będzie danie przeciwnikowi wolnej ręki w pozostałej części systemu, co musiałoby się zakończyć zniszczeniem przemysłu górniczego i hutniczego w pasie asteroidów. A stanowiły one podstawę gospodarki systemu. Potem naturalnie będzie on mógł zaatakować forty i sam Grayson, kiedy tylko będzie miał na to ochotę. Albo co gorsza będzie mógł rozdzielić siły — większością blokować ją na orbicie, a mniejszą wysłać do systemu Endicott. Dziesięć czy dwanaście pancerników bez trudu poradzi sobie z pikietą utrzymywaną tam przez Sojusz, a składającą się z osiemnastu krążowników liniowych.

Sama myśl o masakrze, która nastąpiłaby wówczas na Masadzie, mogła wywołać dreszcz i koszmary. Zamknęła oczy, kryjąc myśli za nieruchomą, spokojną twarzą, i próbowała znaleźć rozwiązanie. Miała przeczucie, że ono istnieje i jest nawet dość proste, tylko z powodu zmęczenia nie jest w stanie go znaleźć.

Teraz na przykład zrozumiałe były powody, dla których Ludowa Republika Haven zaatakowała systemy Candor i Minette — Ludowa Marynarka uczyła się szybciej, niż można było się spodziewać. W jej dowództwie przeanalizowano operacyjne zasady działania Sojuszu i słusznie przewidziano najbardziej prawdopodobną reakcję, w wyniku czego dywersja, którą było zaatakowanie obu tych systemów, pozbawiła właściwy cel całej operacji, czyli system Yeltsin, ponad połowy sił. Jedynym błędem, jaki dotąd zdołała odkryć w postępowaniu napastników, był pośpiech, z jakim kierowali się ku planecie. Powinni wyjść z nadprzestrzeni w większej odległości od słońca, uzyskać odpowiednią prędkość i od razu przystąpić do ostrzelania Graysona z dużej odległości… chyba że te ciągnące się w ogonie transportowce oznaczały, że chcą na dłużej przejąć kontrolę nad systemem. W takiej sytuacji nonsensem byłoby niszczenie jego infrastruktury przemysłowej.

Ale tak naiwni nie mogli przecież być. Pancerniki doskonale nadają się do rajdów, czyli do akcji z gatunku „zdobyć i zniszczyć”, i poradziłyby sobie z fortami bez większego trudu, ale nie miały wystarczającej siły ognia i wytrzymałości, by w klasycznym szturmie pokonać forty i jej okręty równocześnie…

Nagle zamarła: coś tu było zdecydowanie nie w porządku! Przeciwnik nie miał wystarczających sił na klasyczny bój spotkaniowy na orbicie, a kurs i prędkość wskazywały, że właśnie to zamierzał… jej obolałe szare komórki zmagały się z tym paradoksem… Jeśli przeciwnik nie zmieni kursu na prowadzący bezpośrednio do starcia z fortami, minie planetę za trochę więcej niż dwie godziny z prędkością prawie czterdziestu dwóch tysięcy kilometrów, czyli nie będzie mógł prowadzić ostrzału rakietowego, gdyż pociski w chwili wejścia w zasięg antyrakiet będą miały prędkość ledwie stu tysięcy kilometrów na sekundę i będą widoczne przez cały czas, wpierw dla sensorów grawitacyjnych, potem dla radaru. Nawet nie licząc jej okrętów, forty były naszpikowane stanowiskami obrony antyrakietowej i poradzą sobie z takim ostrzałem. Pewnie: część rakiet przedostanie się, ale połączony ogień sprzężonych działek laserowych fortów i jej okrętów zmasakruje je. A ostrzał rakietowy z tych dwóch miejsc łącznie zada napastnikom naprawdę poważne straty, więc taki manewr był idiotyzmem. Musieli więc planować zmianę kursu, co też było średnio rozsądne. Choć ich sondy zwiadowcze zauważą jej eskadrę i tak wystarczająco wcześnie, by zdążyli się wycofać… więc dlaczego jej umysł tak uporczywie czepiał się obecnego kursu i prędkości? Wcale nie były takie…

I wtedy do niej dotarło.

— Nie wiedzą, że tu jesteśmy — powiedziała cicho. Bagwell posłał Brigham pełne niepewności i napięcia spojrzenie, ta jednak uciszyła go gestem i zamarła z uniesioną dłonią. Zrelaksowana poza Honor nie zwiodła jej ani przez moment — zbyt dobrze się poznały, a poza tym doskonale wiedziała, co Honor przeżyła przez ostatnie pięćdziesiąt sześć godzin. Im dłużej Honor tak siedziała, nie odzywając się i nie wydając żadnego rozkazu, tym Mercedes była bardziej zaniepokojona, bo tak totalna pasywność zupełnie nie pasowała do Honor Harrington, którą znała. Teraz odetchnęła z ulgą…

Honor milczała przez następnych kilkanaście sekund i w końcu Mercedes dała za wygraną, odchrząknęła i zapytała:

— Przepraszam, milady. Mówiła pani do nas?

— Ee? — spytała wyjątkowo inteligentnie Honor, słysząc uprzejmy głos.

I natychmiast sklęła się za powolność. Siadła prosto. Położyła ręce na poręczach i zebrała galaretowate myśli do kupy. Dopiero wówczas przytaknęła.

— Chyba do was, Mercedes. Chodzi mi o to, że biorąc pod uwagę ich kurs i prędkość, wygląda na to, że nie wiedzą o naszej obecności.

— Ale… przecież muszą wiedzieć, milady — zaprotestował Bagwell. — Choćby z doniesień neutralnej prasy… szeroko pisano o geście admirała White Haven po trzeciej bitwie o Yeltsin. Czyli wiedzą, że Marynarka Graysona dysponuje jedenastoma superdreadnaughtami. Prawda?

Pytanie adresowane było do komandora Paxtona.

— Jestem pewien, że wiedzą — odparł Paxton, nie patrząc na Bagwella: spoglądał cały czas na Honor i to z dużą uwagą.

— Pewnie, że wiedzą — zgodziła się lekko poirytowana Honor. — Tylko nie mają pojęcia, że wszystkie są sprawne i że część gości w tym systemie.

Zauważyła, że poza Paxtonem nie do wszystkich to dotarło. Yu na przykład przyglądał się jej z ekranu bez śladu zrozumienia, więc się uśmiechnęła, nie mając zresztą pojęcia, jak bardzo zmęczony był to uśmiech, i powiedziała po prostu:

— Candor i Minette, Alfredo.

W jego oczach zabłysło nagłe zrozumienie.

— Oczywiście! — ucieszył się. — To był ich prawdziwy cel od samego początku.

— Przepraszam, milady, ale nadal nie rozumiem — wtrącił Bagwell.

— Zajęli Candor i Minette, żeby wyciągnąć nasze superdreadnoughty z systemu Yeltsin, Fred — wyjaśniła, zmuszając się do spokoju i cierpliwości. — I są przekonani, że im się to udało. Jest to jedyne logiczne uzasadnienie, dlaczego postępują jak postępują: są przygotowani na walkę z fortami, nie z naszą eskadrą. Same forty pokonają na pewno, stąd transportowce: wiozą wojska okupacyjne, które mają zająć stocznie. Nie mogą liczyć, że je utrzymają, ale jeśli je zdobędą, to będą w stanie dowiedzieć się masy ciekawych rzeczy o naszych najnowszych rozwiązaniach technicznych i uzbrojeniu. Bo w to, że mają na pokładach odpowiednich specjalistów, nie wątpię.

— To ma sens, milady — ocenił Paxton. — Jesteśmy pierwszym i najpoważniejszym sprzymierzeńcem Gwiezdnego Królestwa. Jeśli zdołają nas zneutralizować i zniszczyć nasz przemysł, udowodnią, że mogą to zrobić z każdym członkiem Sojuszu, co grozi jego destabilizacją nawet w krótkim czasie. To cel wart paru pancerników, nawet pomijając korzyści wynikające z kradzieży najnowszych technologii.

Widać było po pozostałych, że się z tym zgadzają. Kolejno zaczęli przytakiwać, dopóki nie przyszła kolej na Bagwella.

— Może ma pani rację, milady — przyznał niechętnie. — ale jaką to nam daje szansę?

— Taka, że nie spodziewają się napotkać nic większego od krążownika liniowego, komandorze Bagwell — odezwał się Yu z ekranu łączności wewnątrzokrętowej. — Kiedy zorientują się, że nie udało się im wyciągnąć z systemu wszystkich okrętów liniowych, będą mieli paskudną niespodziankę.

— Co więcej, to że nie spodziewają się nas tu zastać, może pozwolić nam zbliżyć się do nich na tyle blisko, by zadać im poważne straty, zanim przerwą walkę i wycofają się — dodała Honor.

Na moment zapanowała cisza. Przerwało ją chrząknięcie Bagwella.

— Zamierza pani polecieć im na spotkanie? — spytał, starannie dobierając słowa. — Bez wsparcia fortów?

— A znasz jakiś sposób, by zabrać je ze sobą? — spytała ironicznie. — Tak na dobrą sprawę nie mamy wyboru, Fred: zauważą nas, zanim znajdą się w zasięgu fortów, wycofają się i zniszczą wszystkimi rakietami wystrzeliwanymi spoza zasięgu, które dotrą tu jako pozbawione napędu pociski balistyczne, uniemożliwiając nam zniszczenie ich na czas. Jedyną naszą szansą jest bój spotkaniowy i to na krótki dystans. Musimy ich tak zmasakrować z dział energetycznych, żeby nie mieli sił do tego typu ostrzału rakietowego, o jakim mówiłam. A żeby to osiągnąć, musimy to zrobić, zanim dowiedzą się, że tu jesteśmy i czym naprawdę dysponujemy.

— Ależ milady! Kiedy my będziemy ich masakrować, oni nas po prostu zniszczą! — zauważył Bagwell.

— Może tak, a może nie — odparła, siląc się na pewność siebie. — To i tak nasza jedyna szansa. Zwłaszcza jeśli zdołamy dotrzeć wystarczająco blisko.

Bagwell wyglądał na porządnie przestraszonego, choć bardziej bał się utraty tak wielkiej części floty niż śmierci. Mimo to Honor tak długo spoglądała mu w oczy, nim nie przytaknął, zresztą prawie wbrew własnej woli.

— Doskonale — oświadczyła, pochylając się do przodu. — a teraz posłuchajcie, co chcę zrobić…



ROZDZIAŁ XXXII

— Proszę, proszę: oto i obrońcy, towarzyszu komisarzu — oznajmił Thurston, nie kryjąc rozczarowania, a widząc pytające spojrzenie Preznikova, wyjaśnił: — Nie narzekam, że są, ale z tego co widzę, to dowódcę mają niespecjalnie dobrego.

Po czym potrząsnął głową z niesmakiem i zamilkł, przyglądając się holoprojekcji taktycznej. Od przybycia jego grupy do systemu minęło prawie dokładnie siedemdziesiąt minut. Przez ten czas okręty osiągnęły prędkość dwudziestu tysięcy czterystu trzech kilometrów na sekundę i pokonały czterdzieści sześć i pół miliona kilometrów. I już zaczynał mieć nadzieję, że obrońcy będą walczyli mądrze, a może nawet zaskakująco inteligentnie. Rozesłali jednostki kurierskie i niszczyciele do różnych systemów z prośbą o pomoc, co w tej chwili było bez znaczenia, natomiast ich okręty na orbicie nie zdradzały oznak aktywności, więc pozostawały dla niego niewidoczne. Nieco irytujący był fakt, że jeden z kurierów zmierzał do Endicott, co oznaczało uprzedzenie stacjonujących tam okrętów, nim w systemie zjawią się Theisman i Chernov, ale obojętne jakich przygotowań by tam nie podjęto, i tak wiadomym było, jaki będzie wynik walki. Chwilowo nie mógł oddelegować obu grup do wykonania przewidzianego dla nich zadania, bowiem rozczłonkowywanie sił przed potwierdzeniem, iż w Yeltsin nie ma wrogich okrętów liniowych, byłoby karygodną lekkomyślnością. I to na dodatek sprzeczną z rozkazami. A jak długo graysoński dowódca siedział cicho na orbicie, tak długo nie był w stanie tego potwierdzić ani też temu zaprzeczyć.

Teraz jednakże obrońcy przestali się kryć i zrobili to w pożałowania godny sposób. Największymi okrętami wykrytymi przez aktywne sensory były krążowniki liniowe, ale lecące z przyspieszeniem czterysta osiemdziesiąt pięć g, co było z ich strony głupie. Normalne przyspieszenie przy osiemdziesięciu procentach mocy to czterysta g dla krążowników liniowych RMN, więc oczywistym było, że te poruszały się szybciej niż było to bezpieczne i potrzebne. Ponieważ jednak rozwijały prędkość o czterdzieści g mniejszą od maksymalnej, znaczyło to, że ciągną za sobą te cholerne zasobniki holowane, a więc pierwsza salwa będzie znacznie silniejsza niż się spodziewał. Zasobniki martwiły go od samego początku planowania tej operacji, ale nic nie mógł poradzić na to, że przeciwnik je miał i ich używał. Na szczęście te krążowniki holowały nie więcej niż po dwa — inaczej musiałyby lecieć z mniejszym przyspieszeniem.

I dlatego właśnie obrońcy postępowali głupio — jeżeli nie chcieli lub nie mogli lecieć z maksymalnym przyspieszeniem, należało wyruszyć wcześniej i lecieć wolniej, bo wtedy byliby w stanie holować więcej zasobników. Ta ilość, którą ich krążowniki liniowe mogły holować przy tym przyspieszeniu, nie była w stanie poważnie wpłynąć na losy walki, więc jedynym wymiernym skutkiem ich zabrania było to, że miał okazję wcześniej sprawdzić, czym dysponują obrońcy i jak wygląda ich formacja.

Jeżeli tę bezładną kupę okrętów można było nazwać formacją. Okręty graysońskie leciały bowiem w mniejszych i większych grupach, zmieniając pozycje i przetasowując się praktycznie bez przerwy i bez ładu. Było wśród nich sporo okrętów Królewskiej Marynarki, ale dowodzić musiał oficer graysoński, bo żaden oficer flagowy Royal Manticoran Navy nie dopuściłby do podobnej kompromitacji.

Nie ulegało kwestii, iż był to człowiek odważny, ale niedouczony i głupi równocześnie.

— Skład? — spytał zwięźle.

— Dwadzieścia pięć krążowników liniowych, dziesięć ciężkich krążowników, czterdzieści do czterdziestu czterech lekkich krążowników i szesnaście do dwudziestu niszczycieli, towarzyszu admirale — zameldował oficer operacyjny. — Nie jesteśmy pewni lżejszych jednostek, ponieważ nie dość, że niektóre zasłaniają się nawzajem, to część leci w tak ciasnych grupach, że nie sposób dokładniej rozpoznać ich sygnatury napędów.

— Sondy?

— Nie na wiele by się przydały przy tak dużej odległości, towarzyszu admirale. A biorąc pod uwagę, jak skotłowana jest ich formacja, nie możemy wysłać ich poza zasięg paliwa, bo żeby się czegoś konkretnego dowiedzieć, musimy być w stanie nimi sterować, nim zajmą pozycje. Jeśli zrobimy to teraz, ich obrona antyrakietowa będzie miała dość czasu na obliczenie dokładnych kursów i nawet gdy przejdą w lot balistyczny już bez napędów, gdy tylko znajdą się w jej zasięgu, rozstrzelają je bez kłopotu. Biorąc pod uwagę nasze kursy, maksymalny zasięg rakiet powinien wynosić około trzynastu milionów kilometrów i możemy ukryć sondy w pierwszych salwach, a gdy miną ich formację…

— Wtedy będziemy mieli dość danych z sensorów pokładowych — dokończył Thurston — więc nie będą nam potrzebne. W takim razie proszę wycisnąć co się da z odczytów, którymi dysponujemy.

Po czym odwrócił się i podszedł do swego fotela. Preznikov wiernie mu towarzyszył.

— Czy to naprawdę takie ważne, ile mają lekkich jednostek, towarzyszu admirale? — spytał.

Thurston zastanowił się przed udzieleniem odpowiedzi, czy pytanie wynikało z czystej ciekawości, czy też było próbą skłonienia go do energiczniejszej reakcji… zdecydował się potraktować je jako przejaw ciekawości.

— Prawdę mówiąc nie, towarzyszu komisarzu. Ale mamy masę czasu, nim znajdziemy się w zasięgu skutecznego strzału, więc można go spożytkować na to, by zdobyć całkowitą pewność co do składu sił przeciwnika. Wolałbym mieć tę pewność, nim rozdzielę nasze siły.

— A więc stąd ta zwłoka — ucieszył się Preznikov.

— Właśnie stąd. Wiemy, że wysłali kuriera do Endicott: im szybciej zjawią się tam Theisman i Chernov, tym mniej obrońcy będą mieli czasu na przygotowania, ale nie dam im rozkazu, dopóki nie będę pewien, że ich nie potrzebuję.


Honor siedziała w swym fotelu i drapała Nimitza za uszami. Treecat siedział na jej kolanach, gdyż do rozpoczęcia walki pozostało dość czasu, by zdążył wrócić na miejsce i zapiąć uprząż. Doskonale czuł jej podekscytowanie, a poza tym był to w końcu jego debiut w roli obserwatora przebiegu walki i przygotowań do niej.

Ekran taktyczny jej fotela ukazywał mniej szczegółów niż holoprojekcja, ale po ostatnich doświadczeniach wolała nie ufać zdradzieckim kolanom, które omal kompletnie jej nie zawiodły, gdy próbowała wstać. Miała nadzieję, że zareagowała odpowiednio szybko, by nikt tego nie zauważył, ale nie miała ochoty ponawiać próby — albo rozciągnie się na pokładzie jak długa, albo będzie się snuła jak pijana, co wszyscy musieliby zauważyć.

Spoglądając na ekran, zastanawiała się, co o jej formacji sądzi przeciwnik. Była z pewnością najgorszą, jaka sama widziała, ale była też swoistym dziełem sztuki i efektem starannego przemyślenia. Miała nadzieję, że te ostatnie cechy nie przyjdą do głowy dowodzącemu okrętami Ludowej Marynarki.

Każdy sprzęt ma swoje ograniczenia — dotyczyło to niestety także wyposażenia radioelektronicznego jej okrętów. Terrible mógł w bardzo istotny sposób zamaskować własny napęd tak, że sensory innych okrętów odczytywały go jako znacznie słabszy, ale podobnie jak w przypadku pozostałych superdreadnaughtów był on zbyt silny, by wybieg ten udał się z małej odległości. Dlatego wpadła na pomysł „niechlujnego i zdezorganizowanego” szyku. Chodziło o to, by każdy okręt liniowy przesłaniały od strony przeciwnika co najmniej trzy inne okręty, niekoniecznie zawsze te same. Ich napędy powinny stanowić skuteczną interferencję, by ogłupić sensory napastników. Obie metody razem zastosowane powinny przekonać ich ostatecznie, że nie mają do czynienia z ani jednym okrętem liniowym. Naturalnie jak długo jakaś sonda zwiadowcza nie znajdzie się wystarczająco blisko, by nie dać się ogłupić.

Cała sztuka polegała na tym, by zniechęcić przeciwnika do ich użycia, bo choć szansa na to, że duża i powolna sonda zdoła przemknąć się przez jej obronę przeciwrakietową, była naprawdę mała, to jednak istniała, zwłaszcza gdyby dowódca napastników powziął jakieś podejrzenia i zdecydował się wysłać wystarczająco wielką ich liczbę. Straciłby je wszystkie, ale przy podejrzliwym czy ostrożnym osobniku należało się z tym liczyć, a pojęcia nie miała, kto dowodził ugrupowaniem Ludowej Marynarki.

Musiała więc doprowadzić do tego, by przeciwnik był tak pewien, że to, co widzi, jest zgodne z prawdą, by nie odczuł takiej potrzeby. Aby to osiągnąć, zdecydowała się na ryzykowne posunięcie — superdreadnoughty leciały z maksymalną prędkością bez żadnego marginesu bezpieczeństwa. Ryzyko było niewielkie — trzy procent w skali całej eskadry — ale awaria kompensatora bezwładnościowego oznaczała śmierć dla wszystkich na pokładzie pechowego okrętu. Dzięki temu jednakże rozwijały one przyspieszenie o cztery i pół kilometra na sekundę kwadrat większe niż jakikolwiek „normalny” superdreadnaught. Jeżeli wywiad Ludowej Republiki nie wiedział, że nowe kompensatory pozwalały na zwiększenie przyspieszeń wszystkich klas okrętów o ponad sześć procent, przeciwnik nie miał prawa zorientować się w czym rzecz.

Sprawdziła z kolei, jaka jest sytuacja okrętów wezwanych z różnych części systemu — wszystkie wytracały już prędkość i wyrównywały kursy, by dołączyć do sił głównych tuż przed ich wejściem w zasięg rakiet. Tu jak na razie wszystko przebiegało zgodnie z planem.

Zostawiła w spokoju uszy Nimitza i ścisnęła sobie nasadę nosa. Nie pomogło. Zmęczenie miało teraz dziwny wpływ na jej umysł — pracował szybciej niż normalnie, zamiast wolniej, tylko że była to niezdyscyplinowana praca, bo myślała o kilku sprawach równocześnie, żadnej nie analizując dokładnie i do końca. Przyspieszenie jej okrętów mogło przekonać przeciwnika, że nie musi obawiać się okrętów liniowych, ale mogło też wzbudzić jego podejrzenia, gdyż świadczyło, że jej krążowniki liniowe ciągną bezsensownie małą ilość holowanych zasobników. A jeśli operatorzy sensorów przebili się przez maskowanie i przeciwnik dokładnie wiedział, czym ona dysponuje, a nie zmieniał kursu, to mogło to oznaczać, że…

Zgrzytnęła zębami i rozparła się wygodniej w fotelu. Najchętniej przestałaby myśleć o czymkolwiek, było to jednak niemożliwe. Pozostało tylko mieć nadzieję, że zmęczenie nie doprowadziło jej do podjęcia błędnej decyzji, z której katastrofalnych skutków nie zdała sobie dotąd sprawy, gdyż była zbyt wyczerpana.


— Coś nowego? — spytał Thurston oficera operacyjnego.

— Niewiele, towarzyszu admirale. Zidentyfikowaliśmy jeszcze jeden lekki krążownik, ale pozostałych trzech jednostek jeszcze nam się nie udało. Interferencje napędów są zbyt duże, by uzyskać jednoznaczny odczyt.

— Rozumiem — mruknął Thurston i zwrócił się do Preznikova: — Sądzę, towarzyszu komisarzu, że możemy odesłać obie grupy przewidziane do zajęcia systemu Endicott. Mamy już dobre rozeznanie w składzie sił przeciwnika, który nie dysponuje niczym większym niż krążowniki liniowe. Admirał Chavez ma prawie tyle samo pancerników, nie licząc sześciu krążowników liniowych, więc sądzę, że damy sobie radę bez okrętów towarzysza admirała Theismana.

Doskonale, towarzyszu admirale. Ja też tak sądzę.

— Oficer łącznościowy — polecił przez ramię Thurston. — Proszę nadać na Congeranta rozkaz rozpoczęcia Alfa Trzy.


— Sygnał z okrętu flagowego, towarzyszu admirale: „Rozpocząć Alfa Trzy”.

Thomas Theisman kiwnął głową i odruchowo chrząknął znacząco, co wzbudziło zainteresowanie towarzysza komisarza LePica.

— Jakieś problemy, towarzyszu admirale? — spytał.

— Co? — Theisman skrzywił się, zły na samego siebie, i odpowiedział zgodnie z prawdą: — Nie, nie ma żadnych problemów, spodziewam się tego rozkazu od pięciu minut. Tylko…

Urwał w połowie, wzbudzając tym samym prawdziwe zainteresowanie LePica.

— Tylko co?

Theisman westchnął.

— Ja bym go jeszcze nie wydał, gdybym dowodził całym zespołem wydzielonym. Nie jest to krytyka towarzysza admirała Thurstona; chodzi o to, że niewiele nam da ten zaoszczędzony czas przy zdobyciu systemu Endicott. W tych warunkach po prostu wolałbym nie rozdzielać sił, zanim nie zniszczę obrońców tego systemu.

— A co, może mu zabraknąć do tego sił? — LePic nie krył zaskoczenia.

Theisman prychnął z rozbawieniem.

— Mając dwadzieścia cztery pancerniki przeciwko dwudziestu pięciu krążownikom liniowym? Bez obawy, zniszczy je na pewno. To raczej kwestia techniki czy subtelności taktycznych. Ja na przykład już zacząłbym wytracać prędkość by móc dłużej prowadzić pojedynek rakietowy, gdyż biorąc pod uwagę różnice tonażu, mamy dużą przewagę tak w ilości wyrzutni, jak i w zapasach rakiet. Dlatego chciałbym ją w pełni wykorzystać, zanim wejdziemy w zasięg dział, by ich wykończyć… to może być skutek zbyt częstego robienia za cel dla rakiet Królewskiej Marynarki Nie były to miłe doświadczenia i skorzystałbym z okazji, by odpłacać im pięknym za nadobne najdłużej jak się da.

— Taka okazja na pewno zdarzy się w systemie Endicott, towarzyszu admirale — pocieszył go LePic.

Theisman przytaknął bez słowa.


— Zmiana w ugrupowaniu przeciwnika!

Honor drgnęła i otworzyła oczy, by z zaskoczeniem stwierdzić, że pierwszy raz w życiu zdrzemnęła się na stanowisku w czasie alarmu bojowego. Zamrugała gwałtownie i spojrzała na ekran taktyczny.

— Milady, przeciwnik… — zaczął Bagwell.

— Widzę, Fred — przerwała mu cicho, mrużąc z niedowierzaniem oczy, bowiem część sił przeciwnika zaczęła gwałtownie wytracać prędkość.

Konkretnie jedna trzecia pancerników i dwie trzecie krążowników liniowych i to tak gwałtownie, że ich kompensatory pracowały pełną mocą, choć nie ciągnęli za sobą zasobników. Większe ugrupowanie sił nadal leciało z prędkością czterysta pięćdziesiąt g, co oznaczało, że dystans między obiema grupami zwiększał się o dziewięć kilometrów na sekundę kwadrat.

Spróbowała obliczeń, ale nigdy nie była dobrym matematykiem, a ze zmęczenia na dodatek myliły się jej klawisze, więc szybko zaprzestała tych daremnych wysiłków i spojrzała na Bagwella.

— Dopilnuj proszę, by czołowej formacji nadano kryptonim Alfa, a tyłowej Zulu, Fred — poleciła.

— Aye, aye, milady.

— A ty, Allan, oblicz mi następującą rzecz — zwróciła się do astrogatora. — Przy założeniu stałych przyspieszeń, takich jak obecne, aż do wykonania zwrotu przez Alfę i późniejszym wytraceniu przez nią prędkości o cztery koma cztery kilometra na sekundę kwadrat, jaka będzie odległość do Zulu, gdy znajdziemy się o dziewięć milionów kilometrów od Alfy.

— Dziewięć milionów kilometrów? — powtórzył komandor Sewell i pochylił się nad konsoletą.

Po zaledwie parunastu sekundach uniósł głowę i zameldował:

— Sześćdziesiąt siedem milionów sześćset osiemdziesiąt osiem tysięcy kilometrów, milady.

— A ile pozostanie Zulu do granicy wejścia w nadprzestrzeń?

Tym razem odpowiedział jeszcze szybciej:

— Około siedemdziesięciu ośmiu koma dwa miliona kilometrów, milady.

— Dzięki.

Spojrzała w dół na ekran łączności, na którym widać było twarz Alfredo Yu, i uśmiechnęła się. Pierwszy raz od powrotu na okręt był to uśmiech drapieżnika. Zmęczonego, ale nadal groźnego. Przeniosła wzrok na ekran taktyczny i obserwowała z zadowoleniem rosnącą odległość między obiema grupami nieprzyjacielskich okrętów. Z jej punktu widzenia po prostu nie mogli lepiej postąpić.


— Zbliżamy się do punktu zwrotu, towarzyszu admirale — zameldował oficer astrogacyjny i Thurston skinął głową, nie podnosząc jej nawet znad ekranu taktycznego.

Pancerniki Meredith Chavez górowały nad przeciwnikiem tonażem pięciokrotnie, siłą ognia zaś trzydziestokrotnie, więc wystarczyło po prostu przelecieć przez jego formację, nie bawiąc się w żadne skomplikowane manewry Potem trzeba będzie tylko wytracić prędkość, zniszczyć forty orbitalne i do kolacji powinien panować nad całym systemem. No, może do lekko spóźnionej kolacji — ta poprawka nie wiedzieć czemu wywołała uśmiech na jego twarzy.


— Alfa robi zwrot, milady — zameldował Bagwell. Honor potwierdziła ruchem głowy, przetarła oczy i spytała Sewella:

— Ile mamy czasu, nim osiągniemy punkt Luck, Allan?

— Trzydzieści trzy minuty sześć sekund, milady — odparł natychmiast.

Uśmiechnęła się i zwróciła do Yu przysłuchującego się wszystkim jej rozmowom z ekranu.

— Za pięć minut rozpocznij zmianę szyku, Alfredo — poleciła, drapiąc Nimitza za uszami.


— Dlaczego przeciwnik nie wytraca prędkości, towarzyszu admirale? — spytał Preznikov.

Thurston spojrzał na niego zaskoczony, a towarzysz komisarz wskazał spokojnie na holoprojekcję taktyczną i oświadczył:

— Lecą z prędkością dziesięciu tysięcy kilometrów na sekundę, a my mamy trzydzieści tysięcy kilometrów na sekundę. Jeśli nie zwolnią, pozwolą nam przelecieć obok i zaatakować planetę, której mają bronić!

— Nie wytracają prędkości, towarzyszu komisarzu, bo to są krążowniki liniowe, nie pancerniki, więc nie mogą stoczyć z nami boju spotkaniowego i przeżyć — wyjaśnił cierpliwie Thurston. — Próbują jedynego sensownego w ich sytuacji manewru, czyli usiłują przedrzeć się przez nasz szyk, mając nadzieję nie odnieść przy tym zbyt ciężkich strat i zamknąć nas między sobą a fortami.

— Zamknąć nas? — powtórzył zdumiony Preznikov.

Thurston pokiwał głową i zabrał się za dłuższe wyjaśnienia.

— Tak się to określa, towarzyszu komisarzu. Jak już powiedziałem, nie są w stanie teraz z nami walczyć, ale po pierwszej salwie, gdy pozbędą się zasobników, będą mogli osiągnąć większe od nas przyspieszenie i dzięki temu minąć nas, a potem zwolnić wystarczająco, by znów wejść w zasięg rakiet, zanim my będziemy mogli zaatakować umocnienia orbitalne. Liczą na to, że zrezygnujemy z walki na dwa fronty, bo będą mogli strzelać do nas od tyłu albo z fortów, albo z pozostałych okrętów. To naturalnie bez znaczenia, gdyż mamy zbyt dużą przewagę ogniową i poradzimy sobie i z fortami, i z tym co zostanie z ich floty. Większość ich okrętów zostanie bowiem zniszczona, gdy będą nas mijać, nawet przy tak dużej prędkości.

— To śmiałe stwierdzenie, towarzyszu admirale.

— Bo jestem pewien tego, co mówię, towarzyszu komisarzu. Fakt, w każdej bitwie mogą się zdarzyć niespodzianki, ale stosunek sił jest zbyt rażąco niekorzystny dla nich, by mogło to coś zmienić.

— Skoro to takie oczywiste, to dlaczego próbują? Przecież także powinni wiedzieć, że to się nie może udać.

— I wiedzą o tym — odparł Thurston ponuro. — Rozumieją swoje położenie równie dobrze jak my, tylko że nie mają wyjścia. Grayson to ich rodzinna planeta, jedyna jaką mają. Tam są ich rodziny i dzieci… nie spodziewają się przeżyć tego starcia, ale będą walczyć do końca i do końca mieć nadzieję, że zdarzy się cud, który pozwoli im zwyciężyć.

Thurston spojrzał ponownie na czerwone symbole nieprzyjacielskich okrętów, potrząsnął głową i westchnął.

— Są odważni, towarzyszu komisarzu — powiedział cicho — ale cudu nie będzie. Nie tym razem.


— Coś dziwnego się wyprawia, skipper.

— Dziwnego? Jakiego znowu „dziwnego”?! Nie potrafisz mówić po ludzku? — zirytował się komandor Caslet.

Grupa Wydzielona 14.1, w skład której wchodził dowodzony przez niego lekki krążownik Vaubon, mknęła prosto na lecącego ku nim przeciwnika, dzięki czemu okręty obu stron zbliżały się do siebie z łączną prędkością ponad czterdziestu sześciu tysięcy kilometrów na sekundę. To z kolei powodowało, że skuteczny ostrzał rakietowy można będzie zacząć gdy dzielić je będzie trzynaście milionów kilometrów, czyli za mniej niż pięć minut. Zrozumiałe było więc podenerwowanie wszystkich obecnych na mostku. Co prawda Vaubon nie stanowił odpowiedniego celu dla krążowników liniowych, które miały do czynienia z pancernikami, ale przeciwnik posiadał też sporo lżejszych jednostek, a te mogły go wybrać za cel choćby dlatego, że lekkie krążowniki nie miały zbyt silnej osłony antyrakietowej.

— No bo… — porucznik Foraker wzruszyła bezradnie ramionami, potarła czubek nosa i zdecydowała się. — Najlepiej będzie, jak to pokażę… proszę popatrzeć, skipper.

Przełączyła odczyty taktyczne na ekran jego fotela i Caslet posłusznie skupił się na obrazie ukazującym poszarpaną, pożal się Boże, „formację” przeciwnika, w której ciągle panowało zamieszanie. Ruchy poszczególnych okrętów czy ich grup stały się jednak wyraźniejsze, gdy zmniejszyła się odległość między obu flotami.

— Nie rozumiem, o… — zaczął i urwał, gdyż obraz na ekranie zmienił się po wpisaniu przez Foraker nowej komendy.

Sekwencja, którą oglądał przed chwilą, powtórzyła się, lecz tym razem sześć okrętów, zmieniając położenie, zostawiło za sobą zygzakowate, świetliste ślady oznaczające ich ruchy. A wszystkie zakończyły ruch, tworząc…

— A cóż to takiego? — spytał powoli.

— Gdybym nie wiedziała, że tak się nie postępuje, skipper — odparła, nie kryjąc zaniepokojenia, porucznik Foraker — to powiedziałabym, że sześć krążowników liniowych właśnie utworzyło zmodyfikowaną ścianę bojową.

— To szaleństwo, Shannon! — zaprotestował oficer astrogacyjny. — Krążowniki liniowe nie tworzą ścian! I nie walczą spotkaniowo z pancernikami, bo to dla nich samobójstwo!

— Ano — zgodziła się Shannon Foraker. — Samobójstwo… dla krążowników liniowych.

Spoglądając na świecące glisty na ekranie, Caslet czuł lodowaty kamień zamiast żołądka. To było niemożliwe! A jeśli było możliwe, to powinien to dostrzec ktoś na którymś pancerniku czy krążowniku liniowym wyposażonym w znacznie lepsze sensory i sprawniejsze komputery! Ale na żadnym z nich nie rezydowała techno-wiedźma…

— Natychmiast połączenie najwyższego uprzywilejowania z okrętem flagowym! — zażądał. — Już!


— Co takiego?! — Thurston obrócił się z fotelem i spojrzał wściekle na oficera operacyjnego.

Nieprzyjaciel zaczął wystrzeliwać boje ECM i uruchomił zagłuszanie szerokopasmowe, co utrudniło śledzenie jego poczynań, zwłaszcza w tym ciągłym zamieszaniu, jakie stanowił jego szyk. Jego okręty naturalnie robiły to samo, ale Królestwo Manticore zaopatrzyło sojusznika w najnowszy sprzęt do prowadzenia wojny radioelektronicznej, bo pokładowe sensory i komputery jego okrętów głupiały na potęgę. Odległość między obiema stronami spadła poniżej trzynastu milionów kilometrów, ale przy tak skutecznych środkach ogłupiająco-zagłuszających, jakie właśnie widział w akcji, maksymalny skuteczny zasięg rakiet zmniejszył się do siedemdziesięciu procent teoretycznego. Miał więc ze cztery minuty, zanim oddane zostaną pierwsze salwy, ale to wcale nie znaczyło, że miał czas na wysłuchiwanie nonsensów.

— Towarzysz komandor Caslet twierdzi, że sześć nieprzyjacielskich krążowników liniowych utworzyło zmodyfikowaną ścianę, towarzyszu admirale — powtórzył oficer łącznościowy.

Oficer operacyjny pochylony nad ekranem stanowiska taktycznego był tak pochłonięty tym, co na nim widział, że nawet nie usłyszał pytania. Thurston posłał jego plecom wściekłe spojrzenie, Ten niespodziewanie wyprostował się, odwrócił i powiedział dziwnym głosem:

— Caslet… może mieć rację, towarzyszu admirale… Proszę spojrzeć na swój ekran…

Thurston spojrzał, chciał coś powiedzieć — i zamknął z trzaskiem usta. Symbole sześciu krążowników liniowych zmieniły barwę na pomarańczową. Jednostki bezdyskusyjnie tworzyły szyk, który można było uznać za zmodyfikowaną ścianę. Był to szyk nieortodoksyjny, fakt, gdyż przypominał V leżące na boku, ale równe odległości między okrętami świadczyły jednoznacznie, że jest to szyk bojowy. Zamieszanie panujące wśród pozostałych okrętów świetnie dotąd ukrywało przed nimi jego istnienie, ale po zmianie barwy symboli tych okrętów prawda aż biła po oczach. I biło po oczach jeszcze coś — coś nie do końca pasowało w tym dziwnym szyku…

Towarzysz admirał Thurston sprawdził swe podejrzenia przy pomocy komputera taktycznego i zbladł jak trup, widząc odpowiedź. Odległości między okrętami były niewłaściwe, konkretnie zbyt duże dla krążowników liniowych. Za to były jak najbardziej odpowiednie dla superdreadnaughtów…


— Doskonale, panowie — oznajmiła Honor swoim dowódcom dywizjonów widocznym na podzielonym ekranie łączności fotela, gdy dotarli do miejsca umownie nazwanego punktem Łuck. — Myślę, że jesteśmy gotowi. Kapitanie Yu, wszystkie okręty wykonują obrót i otworzą ogień na pański rozkaz.

Tak jak w Royal Manticoran Navy, tak i w Marynarce Graysona kapitan flagowy dowodzącego admirała był jego taktycznym zastępcą. Na dodatek Yu był znacznie bardziej wypoczęty niż ona i istniała nieporównywalnie mniejsza szansa, że popełni jakiś głupi a kardynalny błąd, niż że popełni go ona.

— Aye, aye, milady — powiedział cicho Alfredo Yu i dodał głośniej: — Osłona rozproszy się na mój rozkaz: Alfa Mark. Eskadra obróci się na rozkaz: Beta Mark!

Honor rozsiadła się wygodniej i podobnie jak wszyscy pozostali oficerowie okrętów znajdujących się pod jej dowództwem zamarła w oczekiwaniu. Yu obserwował z napięciem elektroniczny wyświetlacz cyfrowy odliczający w tył, a gdy pojawiły się na nim same zera, oznajmił:

— Dwadzieścia… dziesięć… pięć… Alfa Mark!



ROZDZIAŁ XXXIII

Alexander Thurston nadal wpatrywał się w ekran taktyczny, gdy zaznaczone na pomarańczowo „krążowniki liniowe” obróciły się o dziewięćdziesiąt stopni, zwracając się ku jego okrętom burtami. Kiedy lżejsze jednostki osłony rozprysnęły się na boki i przestały je zasłaniać, sensory pokazały mu, z czym naprawdę ma do czynienia.

Mimo to nadal siedział sparaliżowany, dopiero teraz zdając sobie sprawę, w jaką pułapkę dał się wciągnąć. Grupa Wydzielona 14.1 zaczęła się rozwijać zgodnie z wcześniejszym planem, a on prawie spokojnie doszedł do wniosku, że nie ma sensu go zmieniać w ostatniej chwili. Wynik i tak był przesądzony, a jeśli spróbuje wydać nowe rozkazy, wprowadzi jedynie dodatkowe zamieszanie. Dlatego też spokojnie i bezczynnie obserwował, jak pancerniki Meredith Chavez odwracają się burtami do przeciwnika, rozpoczynając swój ostatni bój. Tyle że nikt na ich pokładach jeszcze nie zdawał sobie z tego sprawy. Wszystkie bowiem doktryny i szkoły twierdziły, że bój spotkaniowy pancerników z superdreadnaughtami jest samobójstwem dla tych pierwszych… tak samo jak takie starcie krążowników liniowych z pancernikami dla krążowników.

— Towarzyszu admirale? — Preznikov przyglądał mu się z napięciem, próbując zrozumieć, dlaczego admirał Thurston tak nagle się postarzał.

A w następnej sekundzie superdreadnoughty, którym tenże pozwolił zbliżyć się na odległość skutecznego zasięgu rakiet, odpaliły salwę burtową ze wszystkich wyrzutni.


Graysońskie krążowniki liniowe mogły holować po dwa zasobniki, nie tracąc zbytnio na przyspieszeniu. Ale superdreadnoughty były na tyle duże, że mogły utrzymać zasobniki przy pomocy promieni ściągających wewnątrz ekranów, dzięki czemu ich obecność nie miała najmniejszego wpływu na wielkość osiąganych przez okręty przyspieszeń. Teraz każdy z nich wydłużył promienie ściągające tak, by zasobniki znalazły się za rufą, tworząc coś w rodzaju ogona. Każdy okręt liniowy miał ich na holu co najmniej dziesięć — były brzydkie, delikatne i utrudniające manewrowanie — każdy miał jednak także dziesięć wyrzutni rakiet większych i silniejszych niż wystrzeliwane przez superdreadnoughty.

Odległość między obiema flotami spadła do dziewięciu milionów kilometrów, gdy Pierwsza Eskadra Liniowa Marynarki Graysona oddała pierwszą w swej historii ostrą salwę rakietową do przeciwnika.


— O kurwa! — westchnęła Shannon Foraker.

Komandor Caslet omal nie powtórzył tego za nią, patrząc z otępieniem na tysiąc czterysta rakiet wystrzelonych właśnie przez nieprzyjacielskie „krążowniki liniowe”. Pancerniki Ludowej Marynarki odpowiedziały natychmiast, ale ledwie siedmiuset pociskami i to na dodatek rozproszonymi na dwadzieścia pięć celów. Rakiety zostały bowiem zaprogramowane tak, by obrały za cel wszystkie „krążowniki liniowe” obrońców. Ci zaś skupili ogień na dwunastu pancernikach i na dokładkę całkowicie zaskoczyli obsługę broni przeciwrakietowych.

Dla Casleta obserwującego to z tępą fascynacją jedynym pocieszeniem była świadomość, że nie tracili amunicji na byle lekki krążownik.


Honor przyglądała się ekranowi taktycznemu, śledząc przebieg walki. Pozwoliła Yu prowadzić atak, ale plan był jej i ani Yu, ani nikt inny nie miał czasu na zmiany czy improwizację, jeżeli coś zrobiła źle.

Jednostki obu flot zbliżały się burtami do siebie z prędkością łączną nieco mniejszą niż czterdzieści tysięcy kilometrów na sekundę, a wystrzeliwane przez nie rakiety mknęły z przyspieszeniem osiemdziesiąt pięć tysięcy g. Jeżeli to tempo zostanie utrzymane, to do momentu wzajemnego przeniknięcia pozostało dwieście dwadzieścia sześć sekund. Przeniknięcia, a nie minięcia, gdyż celowo tak obliczyła kurs, by doprowadzić swe okręty jak najbliżej jednostek przeciwnika. Dzięki temu działa energetyczne będą miały cele w zasięgu przez dwanaście sekund. Rakiety pokonywały dzielącą obie strony odległość w nieco więcej niż półtorej minuty, a w każdej salwie pełno było pocisków z głowicami radioelektronicznymi, by umożliwić pozostałym jak najskuteczniejsze przedarcie się przez obronę antyrakietową. Oznaczało to, że większość rakiet przetrwa ogień antyrakiet i znacznie istotniejsze będą boje, zagłuszacze i wabiki, czyli obrona pasywna ogłupiająca nadlatujące pociski. Bo nie było co liczyć na to, że ze wszystkimi, które się przedrą, poradzą sobie sprzężone działka laserowe.


Umysł Thurstona działał niczym precyzyjny chronometr, skutecznie panując nad paniką i szokiem. Przeciwnik skoncentrował ogień na środkowej części jego szyku — doskonale rozumiał, dlaczego tak właśnie postąpił: dowodzący obrońcami admirał Królewskiej Marynarki, bo wbrew jego wcześniejszemu osądowi to musiał być oficer RMN, znał standardową doktrynę Ludowej Marynarki wymagającą, by dowódca znajdował się w środkowej części szyku, gdyż zmniejszało to opóźnienia w łączności ze wszystkimi okrętami. Na dodatek centrum szyku dzięki zachodzącym na siebie polom ostrzału obrony antyrakietowej było najbezpieczniejsze. Ale nie przy ostrzale na taką skalę z tak małej odległości.

— Zmienić priorytet celów — polecił prawie spokojnie, mając świadomość, że jest to jego ostatni rozkaz. — Zignorować krążowniki liniowe, skoncentrować się na superdreadnaughtach!


Pierwsza Eskadra Liniowa i okręty jej osłony po pierwszej salwie przeszły na maksymalną szybkość ognia. Superdreadnoughty miały oryginalne wyrzutnie pozwalające strzelać co dwadzieścia sekund, lżejsze jednostki wyposażono w wyrzutnie model 7b, produkowane w Królestwie Manticore, a krążowniki liniowe w model 17. Obie mogły odpalać rakiety co siedemnaście sekund.

Mając dwieście dwadzieścia sześć sekund, superdreadnoughty były w stanie oddać jedenaście salw, pozostałe okręty trzynaście i to bez możliwości uaktualniania celów między kolejnymi salwami. Dlatego pierwsze wystrzelone zostały według tego samego, zakodowanego w komputerach planu ogniowego.


Pierwsza salwa obrońców okazała się przerażająco skuteczna. Była najmocniejsza i najbardziej skoncentrowana ze wszystkich, a oficerowie ogniowi skalkulowali dobór celów nader dokładnie i uaktualniali parametry w miarę zbliżania się do siebie obu flot. Pomimo krótkiego czasu dolotu obrona antyrakietowa Ludowej Marynarki zdołała zniszczyć prawie trzydzieści procent rakiet i ogłupić kolejne dziesięć procent, zbijając je z kursu. Wbrew rozkazowi kapitanowie porzucali szyk, ustawiając okręty ekranami do rakiet w rozpaczliwych, ostatnich próbach ratunku. Takie manewry doprowadziły do zbytniego zbliżenia się pancerników Theban Warior i Saracen, w wyniku czego ich ekrany zderzyły się ze sobą. Spowodowało to wybuch pierścienia napędu alfa u jednego i beta u drugiego i całkowitego zniszczenia po połowie z każdego okrętu. Pozostałe pancerniki zdołały jednakże przechwycić kolejne dwadzieścia dwa procent rakiet swymi ekranami.

Mimo ich wysiłków ponad trzydzieści osiem procent rakiet dotarło do dwunastu celów. Pięćset trzydzieści dwie impulsowe głowice laserowe o mocy, jaką mogą mieć jedynie rakiety wystrzelone z okrętów liniowych lub zasobników holowanych Royal Manticoran Navy, eksplodowały prawie równocześnie i tysiące wiązek laserowych uderzyło w osłony burtowe, a około dwadzieścia procent w nie osłonięte nimi rufy i dzioby.

Żaden pancerz nie był w stanie wytrzymać takiej lawiny ognia. Ani żadna osłona. Kadłuby zmieniały się w roztopioną masę, generatory osłon przeładowane eksplodowały jedne po drugich na wyścigi z węzłami napędu, a wszędzie pełno było szczątków i skrystalizowanej atmosfery z rozhermetyzowanych kadłubów. Stanowiska uzbrojenia wybuchały efektowniej, ale i tak przyćmiewały je mini-supernowe powstałe w wyniku wybuchów reaktorów.

Nikt nigdy nie zdołał zrekonstruować dokładnego przebiegu trafień, ale pięć sekund po eksplozji pierwszej głowicy jedenaście pancerników Ludowej Marynarki (w tym Conquistador) przestało istnieć, a dwunasty był rozbebeszonym wrakiem unoszącym się bezwładnie w przestrzeni. Pierwsza salwa pancerników, gdyby cele rzeczywiście były krążownikami liniowymi, byłaby nader skuteczna, bo obejmowała wszystkie, angażując tym samym całą obronę przeciwrakietową. W efekcie część rakiet musiała się przedrzeć, co oznaczało dużą szansę trafienia każdego z dwudziestu pięciu celów. Honor przewidziała to i dlatego krążowniki liniowe dostały rozkaz niezależnego manewrowania unikowego, tak jak i pozostałe okręty eskorty. Oznaczało to w praktyce, że każda eskadra czy flotylla mogła działać i bronić się jako niezależna całość, nie mając obowiązku ochrony w pierwszej kolejności okrętów liniowych. W połączeniu ze skuteczniejszymi zagłuszaczami i wabikami w poważnym stopniu zredukowało to zagrożenie stwarzane przez nieprzyjacielskie rakiety.

Dlatego „tylko” pięć z jej dziewiętnastu krążowników liniowych zostało zniszczonych wraz z załogami — piętnaście tysięcy ludzi zginęło od pierwszej salwy.

Z kamienną twarzą obserwowała kolejne kule ognia, w których ginęli ludzie i okręty, i to, że straty były tak niskie, nie miało dla niej znaczenia. A potem przez okręt przebiegło drżenie, gdy wiązki laserów jednej z rakiet przedarły się przez jego osłonę burtową. Pomost flagowy nie miał bezpośredniego połączenia z kontrolą uszkodzeń, toteż panowały na nim cisza i spokój — nie słychać było nawet wycia alarmów uszkodzeniowych, nie mówiąc o wyciu rannych, ale Honor słyszała takie odgłosy wielokrotnie i wiedziała, jak wyglądają rozprute przez nieprzyjacielski ogień przedziały. Teraz mogła tylko siedzieć i czekać na informacje o uszkodzeniach oraz obserwować dalszy przebieg bitwy.

Jak zwykle pierwsze wymienione przez obie strony salwy były najsilniejsze, natomiast w przypadku tego starcia spowodowały także największe zniszczenia. Zwykle ogień staje się skuteczniejszy z każda kolejną salwą, gdy oficerowie ogniowi i taktyczni uaktualniają parametry programów wojny radioelektronicznej, poznając środki ECM przeciwnika, i koncentrują się na łatwiejszych celach. Tym razem na takie poprawki nie było po prostu czasu — między odpaleniem pierwszej salwy a jej dotarciem do celu każda ze stron wystrzeliła cztery kolejne. A potem okręty Ludowej Marynarki straciły dodatkowe trzydzieści jeden sekund na zmianę celów. W tym czasie jedna trzecia rakiet wystrzelonych przez Pierwszą Eskadrę Liniową nie znalazła celów, bo te zostały już zniszczone, za to reszta przebiła się przez obronę antyrakietową, niszcząc kolejne pancerniki, a na innych siejąc śmierć i zniszczenie.

A potem nadleciała kolejna salwa wystrzelona przez napastników już po zmianie priorytetu — pancerniki skoncentrowały ogień na superdreadnaughtach, ignorując krążowniki liniowe i ciężkie. Rakiet było zbyt dużo, by mogła sobie z nimi poradzić obrona antyrakietową sześciu superdreadnaughtów nawet centralnie sterowana jako jedna całość. Terrible zatrząsł się od kolejnych trafień, które zniszczyły trzy węzły beta i czwartą część lewoburtowych wyrzutni. To ostatnie było dziełem zaledwie dwóch promieni laserowych z tej samej głowicy, ale wyrzutnie były rozmieszczone zbyt blisko siebie. Równoczesne trafienie w zestaw anten sensorów grawitacyjnych na śródokręciu i graser numer 9 spowodowały takie przepięcie systemu, że nawet potężne bezpieczniki awaryjne nie poradziły sobie i reaktor fuzyjny numer 2 ukryty wewnątrz pancernego kadłuba musiał zostać awaryjnie wyłączony. Udało się tego dokonać dosłownie w ostatnim momencie. Poziom energii zafalował i wyrównał się, gdy obciążenia przejęły pozostałe reaktory, i okręt nie wypadł z szyku, cały czas kontynuując ostrzał i zmniejszając dzielącą go od przeciwnika odległość.

Glorious miał mniej szczęścia. Razem z Manticores Gift znajdował się w centrum formacji, a tam właśnie przeciwnik skoncentrował najsilniejszy ogień, zakładając, że tak jak w Ludowej Marynarce, okręt flagowy zajmuje centralną pozycję. Nie wiadomo było, ile laserów w niego trafiło w odstępie paru sekund, ale w jednym momencie superdreadnaught mający osiem i pół miliona ton leciał spokojnie w szyku, a w następnym zamiast okrętu Marynarki Graysona Glorious pojawiła się oślepiająca kula ognia. Gdy się rozwiała, po okręcie i po sześciu tysiącach członków załogi nie pozostał ślad.

Honor zacisnęła dłonie na poręczach fotela, aż jej palce zbielały, spoglądając na to szalejące przez prawie cztery minuty piekło, którym kierowały komputery zgodnie z wcześniej ustalonym programem. Od ponad siedemdziesięciu lat standardowych spotkania flot jak galaktyka długa i szeroka cechował formalizm i okręty liniowe nie brały udziału w rzezi na tak małą odległość. Przegrywający wiedział, kiedy należy zaprzestać walki i rozpocząć odwrót, a żaden z admirałów nie obierał kursu, który nie pozwoliłby mu na wykonanie podobnego manewru. W tym przypadku było inaczej: Thurston był przekonany, że nie napotka okrętów liniowych, a Honor nie miała innego wyboru. I teraz, po wystrzeleniu ostatniej salwy jej pięć superdreadnaughtów znalazło się w zasięgu broni energetycznej przeciwnika.

Z pojedynku rakietowego ocalało tylko siedem pancerników, w tym tylko jeden nie uszkodzony, a ich załogi zdawały sobie doskonale sprawę, że pojedynku artyleryjskiego z superdreadnaughtami nie przeżyją. Nie istniał jednak żaden sposób, by zdołały go uniknąć. Ich szyk przestał istnieć, dowódca był martwy, a każdy okręt manewrował i walczył samodzielnie, desperacko kręcąc się w unikach i próbując ustawiać ekranem do największego zagrożenia. Z myślą o takiej właśnie sytuacji Honor ustawiła swe okręty w ścianę w pionie, nie w poziomie. Zapewniało to bowiem przynajmniej jednemu superdreadnaughtowi możliwość trafienia w osłonę burtową, nie w ekran każdego pancernika, obojętne jak by się on nie ustawił i jakiego rozpaczliwego manewru by nie próbował. Na rozdział celów z okrętu flagowego nie było już czasu, z czego także wcześniej zdała sobie sprawę i dlatego komputer taktyczny każdego superdreadnoughta otrzymał kryteria doboru celów i od nich zależał wybór konkretnych okrętów do ostrzelania.

Pięć okrętów liniowych Marynarki Graysona odpaliło burtowe salwy działowe prawie równocześnie, co przypominało materializację gniewu bożego. Przy odległości rzędu trzech tysięcy kilometrów pancerniki nie miały cienia szansy i pięć z nich oraz dwa krążowniki liniowe przestały istnieć, rozerwane na strzępy. Szósty stracił napęd i połowę kadłuba, licząc od rufy. Kapsuły ratunkowe, kutry, pinasy i inne małe jednostki rozprysnęły się po paru sekundach we wszystkie strony od podziurawionego wraku, w którym zdesperowane grupy awaryjne walczyły z materią, by uwolnić jak najwięcej ludzi z odciętych pomieszczeń, póki jeszcze był na to czas.

Siódmy i ostatni pancernik Grupy Wydzielonej 14.1 Vindicator jakimś cudem przedarł się przez szyk Marynarki Graysona nie uszkodzony i zaczął się oddalać z maksymalną prędkością czterdziestu tysięcy kilometrów na sekundę Poleciało za nim kilka rakiet, ale z niewielkimi szansami trafienia.

Pierwsza Eskadra Liniowa także nie wyszła ze starcia nietknięta. Manticores Gift wypadł z szyku: jego dziobowy pierścień napędu i osłony obu burt od grodzi osiemdziesiątej piątej przestały istnieć. A na pomost flagowy zaczęły spływać informacje o stratach i uszkodzeniach. Honor słuchała ich ze ściśniętym sercem. Jeden superdreadnaught i sześć krążowników liniowych (łącznie ponad trzynaście milionów ton) zostało zniszczonych. Manticores Gift był poważnie uszkodzony, podobnie jak okręt flagowy Waltera Brentwortha Magnificent, choć zachował on większość napędu w odróżnieniu od poprzednika, na którym zginął także admirał Trailman, gdyż pomost flagowy został bezpośrednio trafiony. Magnificent stracił natomiast wszystkie anteny i całą sekcję łączności. Furious stracił prawie połowę uzbrojenia, tak że jedynie Terrible i Courageous pod dowództwem Yanakova zachowały zdolność bojową, co nie znaczyło, że nie odniosły uszkodzeń — każdy wymagał miesięcy napraw, by odzyskać pełną zdolność bojową.

W niczym nie zmieniało to faktu, iż zgodnie z oficjalnymi statystykami pięć z sześciu okrętów liniowych, którymi dowodziła, przetrwało pierwszą bitwę. Stanowiło to dobrej, solidnej budowy i dobrych projektów, a nie umiejętności tej, która dowodziła nimi w trakcie tej rzezi, tracąc dwadzieścia tysięcy ludzi. Niewielką pociechę stanowił dla niej fakt, że Ludowa Marynarka straciła ponad sto milionów ton, a o stratach w ludziach wolała nawet nie myśleć. W mniej niż pięć minut — tyle bowiem trwała wymiana ognia — zniszczyła więcej okrętów niż miała niejedna flota systemowa. Resztki grupy Alfa uciekały z maksymalną prędkością, a grupa Zulu zmierzała do granicy wejścia w nadprzestrzeń. Obie nie były więc groźne, bo powinny kontynuować ucieczkę aż do całkowitego opuszczenia systemu. W ten sposób czwarta bitwa o Yeltsin, bo tak na pewno nazwą ją historycy, przejdzie do annałów jako „wielkie i słynne zwycięstwo”, mówiąc słowami jakiegoś poety, którego dawno temu czytała… dlaczego więc czuła się jak masowy morderca, a nie jak zwycięska bohaterka?

Poczuła niezadowolenie Nimitza, który całą bitwę spędził na oparciu fotela, a uczucia wywołane i wzmocnione przez adrenalinę oraz ulga po zakończeniu walki emanująca z załogi na kilka minut przytłumiły łączącą ich więź. Teraz, choć emocje te jeszcze pobrzmiewały w tle, wyraźnie wyczuła jego energiczny sprzeciw wobec jej samopotępienia. Ta część jej umysłu, która jeszcze była zdolna do myślenia, przyznawała mu rację. Wiedziała, że z czasem będzie pamiętać odwagę załóg, doskonałe zgranie eskadr i wspaniałe dowodzenie poszczególnych kapitanów. Przyjdzie nawet taki czas, że będzie ten krwawy dzień wspominała z dumą… i ta świadomość, niezależnie od tego, jak bardzo jej ludzie zasłużyli na to, by o nich z dumą pamiętać, napawała ją niesmakiem do samej siebie.

Jeszcze raz przymknęła oczy i odetchnęła głęboko. Kiedy je otworzyła, zobaczyła, że spogląda na nią prawie cały jej sztab. Na twarzach jego członków widać było zmęczenie i napięcie. Wiedziała, że są podobnie jak ona zaskoczeni i przestraszeni tym, czego właśnie dokonali, więc zmusiła się do uśmiechu. I do wyglądania na jak zwykle pewną siebie i zdecydowaną.

Otworzyła usta, ale nie zdążyła się odezwać, bo ktoś był szybszy.

— Milady — odezwał się stłumionym głosem komandor Frederick Bagwell. — Grupa Zulu zmniejszyła przyspieszenie do zera… już nie ucieka ku granicy nadprzestrzeni.



ROZDZIAŁ XXXIV

Na pomoście flagowym pancernika Conquerant było naprawdę cicho.

Trzy i pół minuty po zakończeniu błyskawicznego i niezwykle krwawego starcia dowiedzieli się o szczegółach zniszczenia Grupy Wydzielonej 14.1 znajdującej się sześćdziesiąt trzy miliony kilometrów za ich rufami, bo o wyniku wiedzieli natychmiast, gdyż z ekranów zniknęły sygnatury napędów okrętów wchodzących w jej skład.

— Jeden pancernik — tłukło się w otępiałym umyśle Thomasa Theismana — ocalał jeden pancernik!

Teraz wiedział, kto dowodzi obrońcami. I wiedział też, że wywiad kolejny raz nie trafił: stocznie graysońskie zdążyły wyremontować i zmodernizować wszystkie zdobyczne superdreadnoughty. Natomiast miał rację co do miejsca pobytu Honor Harrington — ta profesjonalna rzeź od zaplanowania do wykonania nosiła wszelkie ślady jej udziału. Kolejny raz rozgromiła Ludową Marynarkę i to tak, że każdemu obserwatorowi z zewnątrz wydawałoby się to proste i łatwe.

Chciał jej nienawidzić, ale nie potrafił. Może gdyby jej nie spotkał, byłoby inaczej, ale widział, ile ją kosztuje tak zabijanie wrogów, jak i tracenie własnych ludzi, i po prostu nie mógł jej darzyć nienawiścią za to tylko, że robiła to tak skutecznie.

Wiedział, że nie powinien się zatrzymywać. Operacja „Sztylet” właśnie została przymusowo zakończona wraz ze śmiercią tego, który ją zaplanował, i Bóg jedyny wie, ilu tysięcy jeszcze. Harrington miała wystarczającą prędkość, by dopaść go na miliony kilometrów przed granicą wejścia w nadprzestrzeń, jeśli pozostanie na obecnym kursie, ale jego okręty dysponowały większym przyspieszeniem i jeśli zmieni kurs o dziewięćdziesiąt stopni, zniwelują tę jej przewagę i zdąży spokojnie dotrzeć do granicy wejścia w nadprzestrzeń. I to właśnie powinien zrobić, ale… Ignorując zszokowanych i milczących sztabowców i bladego jak śmierć na chorągwi towarzysza komisarza siedzącego obok, wpisał nowe polecenie na klawiaturze swego fotela i obserwował to. co komputery taktyczne zdołały zrekonstruować z przebiegu starcia za rufą. W pewnym momencie zmrużył oczy i rozkazał: — Megan, przestajemy przyspieszać. Oficer operacyjny spoglądała na niego bez słowa przez kilka sekund, przełknęła z trudem ślinę i wykrztusiła:

— Aye, aye, towarzyszu admirale.

Po czym zajęła się przekazaniem rozkazu na pozostałe okręty.

— Co to ma być?! Co pan wyprawiasz?! — Dennis LePic z wrażenia zapomniał o towarzyszach, liczbach mnogich i całej tej fasadzie.

Nie zapomniał tylko, by szeptać konspiracyjnie zamiast wrzeszczeć.

— Myślę, zamiast reagować odruchowo — poinformował go Theisman, udając spokój, którego wcale nie czuł.

— Myślę?!

— Właśnie tak myślę, że ucieczka może nie być najlepszym wyjściem — wyjaśnił Theisman.

LePic wytrzeszczył na niego oczy i nie zdołał wydobyć z gardła głosu.

— Obrońcami dowodzi Honor Harrington — dodał uprzejmie Theisman. — Wywiad informował, że przebywa od roku na Graysonie, a tylko ona w całej Marynarce Graysona ma dość doświadczenia i wiedzy, by zaplanować i wykonać to, co właśnie widzieliśmy. Przyznaję: jest doskonała… ale nie jest bogiem czy raczej boginią: poniosła straty i to najprawdopodobniej poważne. Prawdopodobnie tak poważne, że możemy w tej chwili ją pokonać.

— Pokonać ją?! — Towarzysz komisarz był tak przerażony, że nawet nie próbował tego ukryć. — Zwariowałeś pan?! Ona właśnie rozstrzelała dwadzieścia cztery pancerniki, a my mamy ich tylko dwanaście!

— Całkowita racja, towarzyszu komisarzu. Tylko że my mamy dwanaście w pełni sprawnych, nie uszkodzonych pancerników i świadomość tego, czym dokładnie dysponuje przeciwnik.

— Superdreadnaughtami!

— Fakt. Z tym że nie sześcioma jak na początku, lecz pięcioma, z czego jeden bez wątpienia jest ciężko uszkodzony i praktycznie niezdolny do walki, a nie wierzę, by pozostałe cztery także solidnie nie oberwały. Poza tym nie zdoła wciągnąć nas w pułapkę i nie ma już do dyspozycji zasobników holowanych. Wbrew pozorom mamy całkiem spore szansę. Większe niż może się wydawać na pierwszy rzut oka. towarzyszu komisarzu.

LePic ponownie przełknął ślinę i widać było, że zaczyna myśleć i powoli odzyskuje panowanie nad sobą i nad strachem.

— Mówi pan poważnie… towarzyszu admirale? — spytał cicho.

— Jak najbardziej — przytaknął Theisman i spytał głośniej. — Jak twoja analiza, Megan?

— Nie mogę podać nic konkretnego, towarzyszu admirale. Z tej odległości nasze odczyty po prostu niczego nie wykazują, są zbyt niedokładne.

— A na podstawie tego, co wiesz z własnego doświadczenia? — Theisman nie ustąpił, lecz zadając pytanie, spojrzał zezem na LePica, i Megan Hathaway zrozumiała ostrzeżenie.

Odetchnęła głęboko, zastanowiła się, co właściwie Theisman chce usłyszeć, i zaczęła mówić powoli, starannie dobierając słowa, neutralnym tonem profesjonalisty.

— Nie ulega wątpliwości, że stracili superdreadnaught, a drugi — z tego co jesteśmy w stanie stwierdzić, z tej odległości — ma tak poważnie uszkodzony napęd, że wypadł z szyku. Oprócz tego stracili sześć krążowników liniowych a sporo innych musiało zostać uszkodzonych, choć nie sposób ocenić ile i jak poważnie — przerwała i zastanowiła się, odruchowo nawijając na palec pasmo włosów, po czym dodała, prawie zaskoczona tym, co mówi: — Pozostałe okręty liniowe także musiały zostać trafione, więc być może rzeczywiście mamy szansę je pokonać… problem w tym, że nie wiemy, jak poważne są uszkodzenia.

— Właśnie — ucieszył się Theisman i zwrócił do LePica: — Nie możemy kontynuować naszej części operacji „Sztylet”, mając za plecami zdolne do walki okręty liniowe, bowiem jeśli polecą za nami do systemu Endicott, znajdziemy się w pułapce między nimi a okrętami stacjonującymi w tym systemie. Natomiast jeśli zostały tak uszkodzone, jak podejrzewam, to żaden nie ma pełnej sprawności bojowej. A w takiej sytuacji możemy je zaatakować i zniszczyć. Naturalnie poniesiemy przy tym straty, ale w ten sposób zdołamy osiągnąć cel operacji, tym bardziej że możemy potem kontynuować nasze pierwotne zadanie. Powinniśmy mieć dość sił, by opanować także system Endicott, a tu nie pozostanie nic na tyle dużego, by móc nam w tym przeszkodzić.

— A w jaki sposób mamy się przekonać, jak poważnie zostały uszkodzone te okręty liniowe, towarzyszu admirale?

— Na to, towarzyszu komisarzu, jest tylko jeden sposób — odparł cicho Thomas Theisman.


— Milady, grupa Zulu zmieniła kierunek lotu — zameldował Bagwell. — Wracają.

Honor zacisnęła usta. Przez moment spoglądała na Bagwella bez słowa, nim przeniosła spojrzenie na Mercedes Brigham.

— Jaki jest stan eskadry, Mercedes? — spytała.

— Nie najlepszy, milady — odparła ta szczerze. — Manticores Gift może przyspieszyć nie więcej niż do stu g, dokładniej do zero koma dziewięćdziesiąt sześć kilometra na sekundę kwadrat. Magnificent do dwustu pięćdziesięciu g, Terrible i Courageous mają tylko lekko uszkodzone napędy, więc mogą osiągnąć trzysta sześćdziesiąt g, ale więcej bym nie ryzykowała: zbyt wiele węzłów napędu jest niepewnych i mogą siąść ekrany…

Honor przytaknęła, nie odzywając się słowem.

— Furious ma nie uszkodzony napęd, ale stracił połowę dział i trzy czwarte wyrzutni — ciągnęła Mercedes — kapitan Gates na dodatek nie jest pewien, jak długo wytrzymają generatory prawoburtowej osłony. Tak na dobrą sprawę do walki nadają się tylko Terrible i Courageous, ale żaden nie jest w pełni sprawny.

— Analiza, Fred? — spytała Honor Bagwella.

— Mogą nas pokonać, milady. Są szybsi, nie mają uszkodzeń, jest ich więcej i wiedzą, z czym będą walczyć. Możemy zniszczyć sześć, siedem pancerników… może dziesięć przy dużym szczęściu. Pozostałe zniszczą w tym czasie nas. I to zakładając, że zdołamy doprowadzić do pojedynku artyleryjskiego, bo straciliśmy zbyt wiele wyrzutni, by móc prowadzić długi pojedynek rakietowy. Byłoby to samobójstwo.

— Rekomendacja?

— Powinniśmy unikać walki, milady — widać było, że Bagwellowi nie podoba się to, co mówi, ale był szczery. — nie dysponują wystarczającą siłą ognia, by pokonać nas i forty, jeśli wycofamy się na orbitę.

— Rozumiem… — Honor opuściła głowę, przyglądając się ekranom fotela, ale głównie dając sobie chwilę wytchnienia.

Nie chciała, by pozostali zobaczyli, jak jest wyczerpana i bezradna. Nimitz odczepił się od uprzęży, zjechał po oparciu fotela i jej ciele na jej kolana, wstał, wyprostował się i przytulił nos do jej policzka. Zamruczał basowo, więc go objęła, zastanawiając się równocześnie, kto dowodzi tym ugrupowaniem. W szeregach Ludowej Marynarki rzadko można było znaleźć oficera, który myślałby na tyle rozsądnie i miał dość wyobraźni, by po zobaczeniu takiej masakry trzeźwo przeanalizować sytuację. A ten nie dość, że nie poddał się panice, to jeszcze doszedł do podobnych jak Bagwell wniosków, dysponując na dodatek gorszymi informacjami. Kto miałby dość odwagi, by zaryzykować wszystko, opierając się wyłącznie na logicznej analizie, mając nadzieję, że się nie pomylił i może jeszcze zmienić klęskę w zwycięstwo.

Przygryzła dolną wargę i zmusiła umysł do działania, choć przychodziło jej to z coraz większym trudem. Mogła uniknąć walki, ale tylko wówczas, gdy natychmiast rozpocznie odwrót. Zresztą nawet wtedy nie zdoła uratować Manticores Gift, który nie mógł rozwinąć wystarczającej prędkości, by uciec przed nieprzyjacielem. Być może zostałaby także zmuszona do spisania na straty Magnificent, choć to nie było pewne. Pozostałe trzy jednostki bez trudu zdążą dotrzeć pod osłonę fortów. Czyli zdoła ocalić połowę eskadry…

Tylko czy aby na pewno? Skoro dowódca grupy Zulu był na tyle pewny swego, że zawrócił, to mógł w takiej sytuacji wycofać się na obrzeże systemu i zasypać ją i forty rakietami, które docierać będą do celu już jako pociski balistyczne. A poza tym…

Wzięła głęboki oddech, wyprostowała się i uniosła głowę. — Obawiam się, że to nie zadziała, Fred — oznajmiła ze smutkiem, ale w sposób nie podlegający dyskusji. — Jeśli się wycofamy, stracimy Manticores Gift na pewno, a Magnificent prawdopodobnie, ale nie to jest najgorsze. Jeżeli zaczniemy się wycofywać, przeciwnik będzie miał pewność, nie podejrzenia, ale pewność, że nie jesteśmy w stanie stawić mu czoło. Nic mu więc nie przeszkodzi, by zbombardować z dużej odległości planetę. Nie sądzę, by obrał za cel samego Graysona, bo nic mu to nie da poza masakrą ludności, ale będzie w stanie zniszczyć forty, stocznie… i farmy orbitalne.

Na wszystkich twarzach dostrzegła nagłe zrozumienie. Wszyscy wiedzieli, co oznacza dla populacji planety utrata dwóch trzecich źródeł żywności.

— A nie tylko to musimy brać pod uwagę — dodała po chwili ciszy. — W skład grupy Zulu wchodzą transportowce i frachtowce. Gdyby chodziło o zajęcie stoczni w celu zdobycia nowinek technicznych, znalazłyby się one w składzie grupy Alfa. Skoro odleciały od sił głównych w składzie grupy Zulu, to miały do wykonania inne zadanie gdzie indziej… a jedynym miejscem, które przychodzi mi do głowy w związku z tym, jest Endicott.

— Endicott, milady? — powtórzył bez zrozumienia Sewell.

— Endicott, Allan — powiedziała, nie kryjąc zmęczenia. — Jeżeli transportowce wiozą dywizję albo dwie Marines, a frachtowce ciężką broń piechoty, to wszystko staje się zrozumiałe, prawda? Pikieta Endicott nie dysponuje niczym większym od krążowników liniowych. Nie powstrzymają ich przed dotarciem do Masady, zniszczeniem baz orbitalnych i wysadzeniem na powierzchni desantu i zaopatrzenia. A jeżeli ta banda zboczeńców dostanie w swoje ręce nowoczesną, ciężką broń…

Umilkła, widząc, że Paxton skrzywił się boleśnie, nagle w pełni zdając sobie sprawę z konsekwencji. Dopiero po chwili podjęła myśl, mówiąc łagodnie i prawie z żalem…

— Nie mamy wyboru. Jeśli będą mieli pewność, że nie zdołamy im przeszkodzić, zrobią, co będą chcieli, jak długo pozostaną poza zasięgiem umocnień orbitalnych. Mogą zbombardować każdy cel na orbicie i zniszczyć cały przemysł w pasie asteroidów, mogą zniszczyć nasze siły w układzie Endicott i zmienić Masadę w rzeźnię… nie możemy pozwolić, by cokolwiek z tych rzeczy wydarzyło się naprawdę.

— Ale jak mamy ich powstrzymać, milady? — spytał Bagwell.

— Jest tylko jeden sposób, który znam — odparła i poleciła oficerowi łącznościowemu: — Howard, skontaktuj się proszę z kapitanem Edwardsem i dowiedz się, jakie maksymalne bezpieczne przyspieszenie może rozwinąć Magnificent.

— Aye, aye, milady — potwierdził komandor Brannigan i wziął się do roboty.

— Jak tylko będziemy to wiedzieli, Allan, bądź uprzejmy wyznaczyć kurs na przechwycenie grupy Zulu — poleciła Sewellowi.

— Ale… — zaczął Bagwell, urwał i zaczął jeszcze raz: — rozumiem, co chce pani zrobić, milady, ale nie mamy wystarczającej siły ognia, by to się powiodło.

— Sądzę, że możemy zniszczyć i uszkodzić poważnie tyle pancerników, że te, które pozostaną, nie będą w stanie pokonać naszych lekkich sił tutaj ani też zwyciężyć naszych sił w Endicott — odparła tym samym łagodnym tonem Honor.

— A one przy tej okazji zniszczą kompletnie nas — dopowiedział jeszcze ciszej Bagwell.

Honor przyglądała mu się przez chwilę i Bagwell spojrzał na nią bez strachu. Z obawą, tak, ale nie była ona związana z perspektywą śmierci. Zastanawiał się, czyjej ocena nie jest zbyt optymistyczna i czy uda im się zadać wrogowi aż takie straty jak zakładała. Spoglądali sobie w oczy przez jakieś dziesięć sekund, po czym Honor opuściła wzrok na ekran komunikacyjny fotela połączony z mostkiem okrętu.

— Kapitanie Yu, zgadza się pan z oceną komandora Bagwella? — spytała z lekkim, zmęczonym uśmiechem.

— Tak, milady — odparł spokojnie Yu.

— Rozumiem. Powiedz mi, Alfredo: czytałeś kiedyś Clausewitza?

— O wojnie! — spytał, nie ukrywając zaskoczenia. Potwierdziła ruchem głowy.

Zmarszczył brwi, wytężając pamięć, nim odparł:

— Czytałem, milady, choć dość dawno temu.

— Być może pamiętasz fragment ze stwierdzeniem: „wojna jest toczona przez istoty ludzkie”?

Yu patrzył na nią niewidzącymi oczyma przez kolejną długą chwilę, nim ponownie skinął głową.

— Pamiętam, milady, choć tłumaczenie było nieco inne: „wojnę toczą ludzie” — powiedział już odmiennym tonem.

— Cóż, w takim razie czas sprawdzić, czy nadal jest to aktualne, kapitanie. Jak tylko komandor Sewell ustali nowy kurs, ruszamy.


— Towarzyszu admirale, przeciwnik zmienia kurs! Towarzysz kontradmirał Theisman uniósł dłoń, dając znak widocznemu na ekranie łączności towarzyszowi kontradmirałowi Chernovowi, z którym zawzięcie od dłuższej chwili konwersował, i spojrzał na Megan Hathaway. Ta przez chwilę przyglądała się informacjom wyświetlającym się na ekranie jej konsolety, nim uniosła głowę. Jej czoło przecinała pionowa zmarszczka i nawet nie próbowała ukryć zdumienia, gdy zameldowała:

— Przeciwnik obrał kurs 0-7-3 na 0-0-8, przyspieszenie około dwa koma czterdzieści pięć kilometra na sekundę kwadrat… jakieś dwieście pięćdziesiąt g, towarzyszu admirale.

Theisman zmarszczył brwi, wstał i podszedł do holoprojekcji taktycznej. Przyglądał się jej z namysłem i analizował równocześnie nowe informacje. Tak małe przyspieszenie potwierdzało, że okręty Harrington odniosły tak poważne uszkodzenia, jak podejrzewał, ale nie pasował mu przyjęty przez nią nowy kurs. Jego przedłużenie wyświetlone było na holoprojekcji, ale nie był to klasyczny kurs zbliżeniowy, jakiego użyła do przechwycenia Grupy Wydzielonej 14.1. Był to klasyczny kurs przechwytujący, który za czterdzieści siedem minut przetnie kurs jego okrętów, ale zastosowanie tego wariantu dawało znacznie dłuższy czas walki — konkretnie co najmniej dwadzieścia sześć minut jego okręty będą pozostawały w zasięgu jej skutecznego ognia.

Delikatnie przygryzł dolną wargę, myśląc intensywnie. Gdyby to Harrington dysponowała czterema w pełni sprawnymi lub tylko lekko uszkodzonymi superdreadnaughtami wspieranymi przez dziewięć krążowników liniowych, jego dwanaście pancerników i szesnaście krążowników liniowych miało nader niewielkie szansę przetrwać dwadzieścia sześć minut walki. Ale nie mogła mieć tylko lekko uszkodzonych okrętów po takiej kanonadzie na minimalny dystans, w której zniszczyła Thurstona! A skoro ich nie miała, dlaczego wzięła taki właśnie kurs? Nie tylko przyjmowała bitwę, ale wręcz go do niej zachęcała!

— Proszę obliczyć kurs unikowy na lewą burtę w tej samej płaszczyźnie przy czterystu siedemdziesięciu g i aktualizować go na bieżąco — polecił półgłosem oficerowi astrogacyjnemu, po czym wybił jeszcze jedną komendę na klawiaturze.

W holoprojekcji pokazała się nowa linia wychodząca od kodu oznaczającego jego własny okręt, a po sekundzie pojawił się także jasnozielony stożek rozciągający się na lewo od kursu, na którego szczycie znajdował się Conquerant, a obok niego wyświetlił się licznik czasowy. Po kolejnej sekundzie pojawił się ostatni element — żółta sfera wypełniona barwą w trzech czwartych i rozciągająca się w przód i na boki od okrętu. Licznik ruszył, odliczając od zera, i stożek zaczął się zmniejszać, a sfera wpierw go wypełniła, potem przerosła i przesunęła się za rufę okrętu. Theisman przyglądał się temu, nucąc cicho pod nosem. Po chwili odwrócił głowę, najwyraźniej zdając sobie sprawę, że ktoś stanął obok.

— Co to takiego, towarzyszu admirale? — spytał spokojnie Dennis LePic, choć czoło miał mokre od potu.

Był to podziwu godny przejaw opanowania, a tego, że się bał, trudno było mu mieć za złe. Theisman nigdy nie miał o to do nikogo pretensji, jak długo ten ktoś panował nad strachem.

— Lady Harrington postanowiła nie czekać na nas, towarzyszu komisarzu. Zdecydowała się wyruszyć nam na spotkanie.

— Wyruszyła nam na spotkanie?! — powtórzył ostrzej LePic. — Przecież… przecież jej okręty są zbyt uszkodzone, by z nami walczyć… to wasze słowa, towarzyszu admirale!

— Nie, towarzyszu komisarzu! — osadził go Theisman. — powiedziałem, że uważam, że ma zbyt ciężko uszkodzone okręty, by z nami walczyć i wygrać. I nadal tak uważam.

— To dlaczego leci nam na spotkanie, zamiast uciekać?

— Doskonałe pytanie — przyznał Theisman i uśmiechnął się chłodno. — Istnieje możliwość, że ona nie zgadza się z moją oceną sytuacji.

LePic zamarł z otwartymi ustami, po czym zamknął je bez słowa i przygryzł dolną wargę, wpatrując się w holoprojekcję. Dopiero po kilkunastu sekundach odchrząknął i spytał, wskazując na zielone i żółte figury.

— Co one oznaczają, towarzyszu admirale?

Theisman uśmiechnął się bez śladu humoru.

— Żółte pole oznacza obszar, w którym znajdziemy się w zasięgu rakiet lady Harrington, ale poza zasięgiem jej dział, pomimo zmiany kursu. Jeżeli zmienimy kurs tak, by znaleźć się w obrębie zielonego obszaru, nie będzie w stanie zmusić nas do walki.

— A jeżeli pozostaniemy w obszarze nie oznaczonym żadnym kolorem?

— Wtedy, towarzyszu komisarzu, nie będziemy mieli innej możliwości, jak stoczyć z jej okrętami pojedynek artyleryjski.

— Rozumiem… — mruknął LePic, wpatrując się w elektroniczny wyświetlacz, na którym liczba 12:00 zmieniła się w 11:59.

I kolejny raz przełknął nerwowo ślinę.


— Jeżeli nie zmienią kursu w ciągu najbliższych dwunastu minut, to nie zmienią go wcale, milady — zauważyła cicho Mercedes Brigham.

Honor kiwnęła głową, nie unosząc jej znad ekranu taktycznego fotela, na którym pojawiały się uaktualniane dane o zniszczeniach i uszkodzeniach poszczególnych okrętów eskadry. Okazywały się gorsze od wstępnych ocen Mercedes i szansa na zadanie przeciwnikowi decydujących strat, na co miała nadzieję, malała z każdym z nich. Ścisnęła nasadę nosa, po raz kolejny mając nadzieję, że ból przebije się przez zmęczenie na dłużej. Musiało być jeszcze coś, co mogła zrobić, by zmienić niewesołą sytuację… nawet prawie wiedziała co… tylko ciągle jej to coś umykało w ostatniej chwili…


LePic otarł mokre od potu czoło, nie ruszając się od holoprojekcji. Nie odrywał wzroku od malejącego zielonego stożka. Żółte pole też się stopniowo zmniejszało i stojący obok niego Thomas Theisman z trudem zwalczył chęć otarcia swego czoła.

Wiedział, że ma rację. Dalekodystansowe sensory szerokopasmowe wykryły atmosferę wyciekającą z superdreadnaughtów, co stanowiło najlepszy dowód poważnych uszkodzeń. Odległość nadał pozostawała jednak zbyt duża, by można było uzyskać wizualny obraz i dokładnie ocenić stan okrętów Harrington. Tak naprawdę nie potrzebował go, by upewnić się w słuszności swej oceny — niewielkie przyspieszenia, wycieki powietrza, zmiany w sygnaturach aktywnych sensorów, gdyż użyto zapasowych z powodu zniszczenia głównych systemów… wszystko wskazywało na poważne uszkodzenia każdej z jej jednostek.

A minio to nadal leciała mu na spotkanie… wiedząc, że przegrana będzie ją kosztowała utratę wszystkich superdreadnaughtów. I to właśnie nie pasowało mu do reszty obrazu — nie mógł zrozumieć, dlaczego to robi, zdając sobie sprawę równie dobrze jak on, że nie może wygrać tej walki.

Miał ochotę rozpocząć spacer po pomoście, ale tak jawna oznaka niepewności i zaniepokojenia zniszczyłaby resztki odwagi LePica. A tylko dzięki nim towarzysz komisarz nie uparł się jeszcze, żeby uciekać… Zamiast tego zaczął kołysać się na piętach i rozmyślał dalej. Dokładnie zapoznał się z aktami Harrington po niesławnym fiasku operacji „Jerycho” i śledził dalszą jej karierę, dopóki przewrót nie pozbawił go dostępu do źródeł informacji. Wywiad naturalnie robił to samo, i to dysponując lepszymi danymi, ale on miał osobistą motywację i dlatego był przekonany, że zrobił to dokładniej. Harrington go pokonała i wzięła do niewoli, a wcześniej zmusiła do poddania okrętu — to wszystko plus okazja do osobistego jej poznania dały mu dodatkową, jakby wewnętrzną znajomość jej charakteru, której nigdy nie dadzą suche fakty i meldunki wywiadowcze. Przypomniał sobie ostatnią fazę drugiej bitwy o Yeltsin, kiedy to zmasakrowanym ciężkim krążownikiem ruszyła w ogień burtowy krążownika liniowego, wiedząc, że zniszczy siebie i okręt… dlatego że była przekonana, że nim to nastąpi, spowoduje u przeciwnika takie zniszczenia, że nie zdoła on już zaatakować Graysona.

W tym momencie niemal uderzył się w czoło. Czyżby wpadł na właściwe rozwiązanie? Harrington chciała powtórzyć finał tamtej bitwy, tylko na większą skalę… była gotowa poświęcić cztery superdreadnoughty i dwadzieścia cztery tysiące ludzi, walczyć do końca po to, by przetrącić kręgosłup jego grupie i zniszczyć dość pancerników, by nie zdołał ani zdobyć panowania w systemie Yeltsin, ani przebić się do Masady… a to było prawdopodobne, jeśli zdoła zniszczyć większość jego pancerników. Jakiś fragment jego umysłu zapierał się nadal przy tym, że nie zdoła tego dokonać, bo straciła zbyt wiele siły ognia. Był tego pewien. Ale…

Zacisnął dłonie w pięści i zaklął w duchu. Jak powiedział LePicowi, Harrington nie była bogiem i nie potrafiła dokonywać niemożliwego. Ale była sobą i jeśli była przekonana, że uda się jej to, co zaplanowała…


— Siedem minut, milady.

Honor skinęła głową. Nie potrzebowała tego cichego przypomnienia i miała ochotę zrugać za nie Mercedes, ale to należało do obowiązków szefa sztabu. A sam fakt, iż ją to denerwowało, świadczył o opłakanym stanie jej własnych nerwów. Zresztą Mercedes tak jak i pozostali też musiała czuć coraz większe napięcie. Skoro jedyną jego oznaką było to przypomnienie, to ukrywała je lepiej niż reszta.

Rozejrzała się po pomoście flagowym. Mercedes siedziała przy swojej konsoli, obserwując ekran i wprowadzając poprawki w miarę napływania nowych danych od pozostałych okrętów eskadry. Fred Bagwell także siedział na swoim stanowisku, ale niezwykle sztywno i nieruchomo. Ramiona lekko opuścił, a dłoń leżąca na klawiaturze nie poruszała się. Skończył już układanie najlepszego planu ogniowego, jaki mógł ułożyć, mając do dyspozycji tak zmasakrowane uzbrojenie, i teraz mógł jedynie czekać. No więc czekał i pocił się.

Allan Sewell także siedział w swoim fotelu. Nie zapiął uprzęży antyurazowej, bo wówczas nie mógłby zapaść się w niego wygodnie i założyć nogi na nogę. Dłonie złączył na brzuchu i pogwizdywał bezgłośnie. Jego wymuszone „odprężenie” dosłownie krzyczało o wypełniającym go napięciu. Patrząc na niego, Honor z trudem ukrywała rozbawienie, toteż czym prędzej przeniosła spojrzenie na Howarda Brannigana. Ten był zajęty podobnie jak Mercedes, monitorując taktyczną sieć łączności eskadry, ale chyba poczuł na sobie jej wzrok, gdyż uniósł głowę, spojrzał jej przez moment w oczy i przytaknął ruchem głowy, uśmiechając się przy tym lekko. A potem wrócił do pracy.

Gregory Paxton pisał coś zawzięcie i Honor zaciekawiło, czy zapisuje prywatne wrażenia, czy też aktualizuje meldunek po starciu z grupą Alfa. Zapisany w pamięci komputerów mógł przetrwać, w przeciwieństwie do jego autora. Było to zresztą zaciekawienie bezinteresowne — nie miała najmniejszego zamiaru sprawdzać, co pisze.

Na pomoście nie było ani Stephena Matthewsa, ani Abrahama Jacksona. Logistyk dyżurował w kontroli uszkodzeń, zwalniając przypisanych tam specjalistów do drużyn awaryjnych, gdzie byli bardziej potrzebni, kapelan zaś zajęty był wykonywaniem swych obowiązków w okrętowym szpitalu.

Jej oficerowie stanowili jakby miniprzekrój przez całą eskadrę. Zdążyła ich poznać i polubić wszystkich razem i każdego z osobna. A teraz skazywała ich na śmierć, bo nie widziała innej możliwości. Gdyby tylko złapała ten złośliwy pomysł, jak wywrzeć na przeciwnika większą presję i jeszcze bardziej go zaskoczyć. Oni tam też się bali i pocili, tylko że w przeciwieństwie do niej mogli zarządzić odwrót i odlecieć. Ale…

Nagle jej oczy rozbłysły i siadła prosto w fotelu, zapominając o zmęczeniu.

— Howard!

— Tak, milady? — zaskoczony energicznością jej tonu Brannigan odwrócił się ku niej.

— Przygotuj nadajnik nadświetlny do przesłania rozkazu na Courvosiera. Nadaj mu klauzulę bezwzględnej natychmiastowej wykonalności.

— Na Courvosiera, milady? — zdziwiła się Mercedes. Miała do tego pełne prawo, bowiem Raoul Courvosier, flagowy okręt Marka Brentwortha, wraz z resztą jego eskadry znajdował się na obrzeżach systemu, prawie sto milionów kilometrów za grupą Zulu. I prawie na granicy wejścia w nadprzestrzeń. Nawet gdyby jego osiem okrętów dysponowało wystarczającą siłą ognia, by zagrozić przeciwnikowi, były za daleko, by zdążyć na nadciągającą.

— Na Courvosiera! — powtórzyła Honor. — Mam małą robótkę dla kapitana Brentwortha.

I Mercedes wytrzeszczyła oczy, widząc w ją oczach obok zmęczenia znajomy błysk.


— Wykryto kolejne okręty nieprzyjaciela, towarzyszu admirale! — ostry głos Megan Hathaway obrócił Theismana na pięcie w chwili, w której rozległ się ostrzegawczy buczek.

Odwrócił się pospiesznie ku holoprojekcji i zamarł. Osiem nowych superdreadnaughtów klasy Gryphon, najnowszej i najpotężniejszej wśród wszystkich okrętów liniowych w galaktyce. Na wyposażeniu miała je tylko i wyłącznie Royal Manticoran Navy. Osiem tych potworów właśnie uaktywniło napędy sto osiem milionów kilometrów za rufami jego okrętów. I przyspieszały, z każdą sekundą zbliżając się ku niemu pod osłoną ośmiu graysońskich krążowników liniowych! Poczuł lodowate tchnienie śmierci na karku. To zmieniało sytuację zgoła drastycznie — nawet jeśli zdoła pobić okręty Harrington, nie tracąc przy tym żadnego pancernika, co graniczyłoby z cudem, to te, na które właśnie patrzył, i tak rozniosą na strzępy całą Grupę Wydzieloną 14.2 i wszystko, co pozostało z 14. Zespołu Wydzielonego. I to bez…

Nagle panika ustąpiła miejsca namysłowi. Zgoda: osiem superdreadnaughtów było w stanie zniszczyć wszystko, czym dysponował, tylko gdzie one były przez cały ten czas? Gdyby niedawno wyszły z nadprzestrzeni, jego sensory wykryłyby to. Fakt, znajdowały się o prawie sześć minut świetlnych za nim, a RMN miała dobre systemy maskujące, czego dowiodły walki w Nightingale i wokół Trevor Star. Do odległości sześciu minut świetlnych ich okręty były w stanie pozostawać całkowicie niewidzialne dla sensorów — nawet szerokopasmowych — okrętów Ludowej Marynarki, o ile nie używały pełnej mocy napędów. Oznaczało to, że te tutaj mogły pozostać niewidoczne, skradając się za nim powolutku. Jak nic wpadłby prosto na nie, odlatując z systemu. Zgranie czasowe też pasowało — Harrington wysłała im rozkaz, by się ujawniły, gdy tylko zorientowała się, że tym razem przeciwnik (czyli on) się nie wycofa i z zasadzki nic nie wyjdzie.

To wszystko było możliwe, ale nie wierzył w to ani przez moment. Gdyby to rzeczywiście były superdreadnoughty, Harrington już rozpoczęłaby odwrót. Nie musiałaby z nim walczyć ani nawet udawać, że ma taki zamiar, gdyż sama świadomość, że te osiem okrętów liniowych jest w systemie, zmusiłoby go do ucieczki. Krążowniki liniowe były tam faktycznie, ale osłaniały boje radioelektroniczne udające prawdziwe okręty.

Już miał to powiedzieć głośno, gdy przyszło zastanowienie. Wszystko, co zostało powiedziane na pomoście flagowym, było nagrywane i potem analizowane przez bezpiekę. Co oznaczało, że nagrane zostało także jego wyjaśnienie, jak może pokonać to, co ocalało z okrętów graysońskich. Każdy sąd wojenny uznałby, że miał słuszność. Ale powiedział to, zanim Harrington ruszyła mu na spotkanie, zanim stało się pewne, że będzie walczyła i że nawet jeśli ją pokona, większość jego pancerników będzie wrakami. A teraz…

— O co chodzi, towarzyszu admirale? — spytał zaniepokojony LePic.

— Wygląda na to, że o eskadrę superdreadnaughtów Królewskiej Marynarki — poinformował go spokojnie Theisman.

— Superdreadnaughtów?! — LePic spojrzał na niego przerażony. — Co… gdzie… skąd… jak one mogły się tu znaleźć?!

— Systemy maskujące używane przez RMN są znacznie lepsze od naszych — wyjaśnił nadal spokojnie Theisman, obserwując kurczące się zielone pole na holoprojekcji. — Możliwe więc jest, że cały czas tu były, tyle że zbyt daleko, by spotkać się z Harrington przed zasadzką, w którą wciągnęła towarzysza admirała Thurstona… sądząc po ich aktualnej pozycji, jest to prawdopodobne… mogły czekać, aż zbliżymy się do granicy wejścia w nadprzestrzeń, i dlatego wcześniej nie ujawniły swej obecności.

— Ale — LePic zacisnął usta i otarł pot z czoła, podczas gdy Theisman przyglądał mu się spokojnie i czekał. — To raczej drastycznie zmienia sytuację, prawda, towarzyszu admirale?… Chodzi mi o to, że nawet jeśli uda się nam zniszczyć okręty Harrington, to te nowe nadal uniemożliwiają nam realizację reszty założeń operacji „Sztylet”, prawda?

Słychać było, że ze wszystkich sił stara się mówić spokojnie i logicznie:

— Osiem superdreadnaughtów klasy Gryphon? — prychnął Theisman. — One oznaczają koniec operacji „Sztylet”!

— Ale nadal możemy zniszczyć okręty Harrington, tak?

— Tego jestem pewien — potwierdził zdecydowanie Theisman.

— A dalej operacji nie da się kontynuować?

— W żaden sposób, mając za przeciwnika pełną eskadrę liniową Royal Manticoran Navy.

— Rozumiem. — LePic odetchnął głęboko i nagle się uspokoił. — Cóż, towarzyszu admirale, mogę tylko powiedzieć, że jestem pod wrażeniem waszej odwagi i zdeterminowania, zwłaszcza biorąc pod uwagę dotychczasowy przebieg działań w tym systemie, ale te okręty są zbyt cenne, by je tracić w beznadziejnej bitwie. Skoro nie możemy kontynuować operacji „Sztylet” nawet po pokonaniu Harrington, nie widzę powodu uzasadniającego poniesienie strat w starciu z nią. Dlatego w imieniu Komitetu Bezpieczeństwa Publicznego nakazuję oderwać się od przeciwnika i opuścić system.

Theisman uśmiechnął się w duchu — mieli jeszcze kilka minut, więc postanowił zagrać upartego.

— Towarzyszu komisarzu, nawet jeśli stracimy wszystkie pancerniki, to strata czterech superdreadnaughtów dla Sojuszu…

— Podziwu godna determinacja — w głosie LePica było zdecydowanie więcej uporu — ale poza pancernikami mamy także transportowce i frachtowce, nie wspominając o okrętach osłony. W ten sposób zupełnie bez sensu zmarnowalibyśmy wyszkolone oddziały Marines i masę uzbrojenia. Nie, towarzyszu admirale! Dziś przegraliśmy, choć nie było w tym absolutnie waszej winy, więc nie powiększajmy przegranej. Proszę oderwać się od przeciwnika i opuścić system. To rozkaz!

— Tak jest, towarzyszu komisarzu — zgodził się niechętnie Theisman i polecił: — Słyszałaś rozkaz, Megan. Lewo na burt i maksymalne przyspieszenie.

— Aye, aye, towarzyszu admirale. — Hathaway zdołała ukryć ulgę w głosie i gdy LePic nie był w stanie tego zauważyć, posłała Theismanowi pełne uznania spojrzenie.

Kontradmirał Thomas Theisman odwrócił się, by ukryć uśmiech.

Tym razem lady Harrington znowu się udało, choć oboje wiedzieli, czym zakończyłaby się ta walka. Natomiast Theisman stwierdził, że tego dnia nie ma aż tak wielkiej jak ona ochoty umierać. Będzie przecież jeszcze następna okazja, prawda?


— Zmieniają kurs! — oznajmił ostro Bagwell. — Milady, przeciwnik rozpoczął odwrót!

— Tak? — Honor opadła na oparcie, czując dreszcz ulgi. Tak naprawdę nie spodziewała się, że tak prosty blef się uda, ale nie narzekała, że tak się właśnie stało. Spojrzała na ekran łączności i powiedziała cicho:

— Wygląda na to, Alfredo, że wojny nadal toczą ludzie.

— W rzeczy samej, milady — odparł Yu z uśmiechem. — I nie wszyscy są równie dobrzy w sprawdzaniu kart jak inni.

— Wiedziała pani! — oznajmił cicho, lecz stanowczo Bagwell, przyglądając się jej pałającym wzrokiem. — Wiedziała pani, że uciekną, milady!

Honor otworzyła usta i zamknęła je bez słowa, uznając, że lepiej będzie, jeśli nie pozbawi go złudzeń. Wstała, wzięła na ręce Nimitza, i ostrożnie stawiając stopy, podeszła do holoprojekcji taktycznej. Odpoczynek pomógł kolanom bo nie przejawiały skłonności do nie zapowiedzianego zginania się. Grupa Zulu pędziła ku granicy wejścia w nadprzestrzeń nowym kursem biegnącym znacznie bardziej w prawo, podobnie jak niedobitki grupy Alfa. Jednostki Marka Brentwortha rozpoczynały pościg, choć bez cienia szans na sukces — przeciwnik był zbyt daleko i leciał zbyt szybko. Wiedziała, że Mark będzie pamiętał o zmianie boi i zrobi to tak płynnie, że nikt nie zauważy, i cały czas na odczytach będzie widnieć osiem superdreadnaughtów klasy Gryphon. A to oznaczało, że przeciwnik nie przestanie uciekać, aż nie opuści systemu.

Prawe kolano zaczęło się dziwnie zachowywać, więc na wszelki wypadek złapała się prawą ręką barierki i oparła o nią. Po kilku sekundach zmusiła się do ponownego wyprostowania i powiedziała:

— Chyba pójdę do siebie, Mercedes.

— Oczywiście, milady. Dam znać natychmiast, gdybyśmy pani potrzebowali.

Honor kiwnęła jej głową i przemaszerowała uważnie a ostrożnie do windy. Simon Mattingly szedł za nią bez słowa. Czuła na sobie pełne podziwu spojrzenia członków załogi i czuła się nieuczciwie, że nie powiedziała im prawdy i nie przyznała, jak bardzo się bała. Ale tak właśnie należało zrobić, bo takie były reguły tej gry.

Wsiadła do windy i zmusiła się, by stać prosto, póki drzwi się nie zamknęły. Ledwie winda ruszyła, oklapła i oparła się o ścianę. Simon stał tuż obok, gotów ją złapać, gdyby zaczęła osuwać się na podłogę, i była mu za to wdzięczna. Co dziwniejsze, nie czuła śladu zawstydzenia czy złości na samą siebie.

Winda stanęła, drzwi otworzyły się i jakoś zdołała dotrzeć do swej kabiny, choć nogi miała gumowe. Mattingly pozostał na warcie przed drzwiami, a ona, zataczając się, doczłapała do przestronnej sofy stojącej pod oknem i padła na nią, tuląc do piersi Nimitza i przekonując samą siebie z pijackim uporem, że poleży tu tylko parę chwil, żeby zebrać siły i dojść do sypialni.


Pięć minut później James MacGuiness wszedł do kabiny, poprawił leżącą bezwładnie Honor, tak by całym ciałem spoczywała w miarę prosto na posłaniu, i wsunął jej pod głowę poduszkę. Wszystko to nie wywołało nawet chrapnięcia admirał lady Honor Harrington śpiącej jak zabita.



EPILOG

— …strat, dopóki nie otrzymamy raportu od lady Harrington. — Kanclerz Prestwick zrobił przerwę dla nabrania oddechu, a potem kontynuował: — Wychodzi jednak na to, że choć są one poważne, to znacznie mniejsze niż można się było spodziewać. Wiemy natomiast, że przeciwnik poniósł wielokrotnie większe i że z Bożą pomocą lady Harrington kolejny raz skutecznie uniemożliwiła Ludowej Republice Haven zdobycie naszego systemu.

Zebrani w Komnacie Konklawe wydali radosny ryk, a Samuel Mueller wstał jako pierwszy i głośno a powoli uderzył w dłonie. Takie powolne, wyraźne oklaski były tradycyjną formą wyrażania uznania i kolejno dołączali do niego inni. Kiedy sala rozbrzmiewała równomierną owacją odbijającą się od ścian, Mueller uśmiechnął się promiennie do dziennikarzy. A w duchu klął, aż jęczało. Żeby ją pochłonęło piekło i szatani! Burdette musiał mieć co do niej rację, biedny idiota, bo tylko szatan we własnej osobie mógł taki numer wywinąć. Mieli ją, zdołali podburzyć przeciwko niej opinię publiczną, a teraz psiakrew — bohaterka! Musiała być diabelskim pomiotem, bo jak inaczej zdołałaby przeżyć zestrzelenie, próbę rozstrzelania z odległości trzech metrów, pojedynek z jednym z pięćdziesięciu najlepszych szermierzy na całym Graysonie i starcie z taką armadą — którą na dodatek rozgromiła. Tego nie dokonałby w tak krótkim czasie żaden człowiek! Więc nie była człowiekiem!

Ale dokonała tego i musiał o tym pamiętać na przyszłość. I to, że powszechne potępienie w ciągu trzech dni zmieniło się na powrót w powszechne uwielbienie, także było nauczką na przyszłość.

Oczywistym było, że w tych okolicznościach próba przedsięwzięcia czegokolwiek przeciwko niej czy Benjaminowi Mayhewowi byłaby samobójstwem. Zwłaszcza dopóki nie miał pewności, że zatarł wszystkie ślady łączące go z Marchantem i Fitzclarence’em.

Ta myśl spowodowała, że uśmiech na jego twarzy stał się rzeczywiście pełen zadowolenia. Dzięki polityce szeroko rozwiniętej profilaktyki z trzydziestu osób mogących wiedzieć lub wiedzących o jego udziale dwudziestu sześciu już było martwych, w tym Marchant i Harding. Szczęśliwie się złożyło, że Mayhew opóźnił aktywne śledztwo, dając Harrington okazję do konfrontacji z Burdettem. Nie miał zresztą specjalnego wyboru, bo planetarna służba bezpieczeństwa musiała uprzedzić każdego patrona o zamierzonym aresztowaniu kogoś na terenie jego domeny, a trudno było się spodziewać, by Mayhew to zrobił, podejrzewając patrona Burdette o kierowanie spiskiem. W przeciwieństwie do oficjalnych wysłanników prawa, ludzie Muellera przebywali już na terenie domeny Burdette i mieli opracowane plany działania. Gdy otrzymali sygnał, wykonali je po prostu szybko i sprawnie. Śmierć Marchanta wyglądała nader widowiskowo — na zemstę rozwścieczonych mieszkańców. Harding zaś wyskoczył z okna wieżowca. Konkretnie z dziesiątego piętra.

Był więc w miarę bezpieczny, czyli nadszedł właściwy czas do odegrania roli starego, wyrozumiałego polityka, który dla Graysona wszystko da i zrobi. Owacja umilkła, toteż uniósł prawą dłoń, by okazać, że chce zabrać głos, a gdy mu go udzielono, wstał i zwrócił się do obecnych. — Patroni, nasz świat i jego mieszkańcy stali się ofiarami ohydnego i tchórzliwego spisku wymierzonego przeciw, jak ją słusznie określił Protektor, godnej i dobrej kobiecie. Ze wstydem przyznaję, że także uwierzyłem w pierwsze raporty i uznałem Grayson Sky Domes i lady Harrington za winnych śmierci mieszkańców mojej domeny. Przyznaję także że w gniewie zrobiłem i powiedziałem wiele słów, których teraz gorzko żałuję — mówił cicho, przekonująco i tak szczerze jak tylko umiał, chyląc przy tym głowę, co praktycznie od pierwszego zdania zjednało mu zrozumienie i współczucie obecnych. — Patroni, podobnie jak wielu innych postąpiłem niewłaściwie w stosunku do Sky Domes, anulując kontrakty i występując przeciwko firmie na drogę sądową. Naraziłem ją w ten sposób na straty finansowe i utratę dobrego imienia… dlatego też teraz w imieniu własnym i domeny Mueller oświadczam, że odstępuję od jakichkolwiek roszczeń sądowych i zarzutów pod adresem Sky Domes i zapraszam firmę do kontynuowania budowy kopuły nad szkołą średnią imienia Muellera. Obiecuję też publicznie pokryć z własnej kieszeni koszty oczyszczenia miejsca wypadku po katastrofie, by można było jak najszybciej rozpocząć budowę od nowa.

— Dobrze mówi! — rozległo się gdzieś z boku.

— Brawo Mueller! — dodał inny.

— Cicho, dajcie mu mówić!

— Poza tym w związku z pożałowania godnym faktem, że jeden z nas zorganizował ten haniebny spisek, zwracam się do zebranych, by zwolnili lady Harrington i Grayson Sky Domes od wszelkich kosztów związanych z jakąkolwiek sprawą sądową czy niedotrzymaniem terminu ukończenia budowy wynikającym z anulowania kontraktu przez któregokolwiek z nas. Terminy powinny też uwzględniać przerwę wynikającą z fałszywej paniki i zostać odpowiednio przedłużone, a jeśli Sky Domes czy lady Harrington ponieśli już jakieś koszty z tego tytułu, to należy je zwrócić. Jest to nasz moralny obowiązek.

— Popieram wniosek! — zagrzmiał głos patrona Surtees. Mueller uniósł dłoń, prosząc o ciszę, bo jeszcze nie skończył.

— I na koniec, patroni, biorąc pod uwagę to, że lady Harrington ponownie uratowała nasz system i naszą planetę przed podbojem, wnioskuję, by Konklawe jako formalna reprezentacja mieszkańców Graysona w uzgodnieniu z Izbą Niższą przegłosowała nadanie lady Harrington, patronce Harrington, tytułu Bohatera… no, nie… Bohaterki Graysona i zwróciło się z prośbą do naszego Protektora o dodanie Mieczy do posiadanej przez nią Gwiazdy Graysona!

Przez moment panowała cisza pełna zaskoczenia i niepewności. A potem wstał patron Mackenzie, którym dowód zdrady Burdette’a wstrząsnął głęboko, o czym Mueller wiedział. Zmusiło go to do zastanowienia się nad własnymi uczuciami wobec Harrington. Patronowi Mackenziemu nie spodobało się to, co odkrył, ale zawsze był trochę zbyt szlachetny jak na gust Muellera. Poza tym był to jego problem. Ważne było co innego — Mackenzie cieszył się najwyższym uznaniem reszty patronów, toteż Mueller oddał mu głos, nie zdradzając się najmniejszym gestem, ze tamten postąpił dokładnie tak, jak on sobie to zaplanował.

— Patroni — przemówił cicho, acz wyraźnie Mackenzie — Uważam ten wniosek za słuszny i rozsądny. Należy uhonorować tych, którzy zdali test życia, a nikt w naszej historii nie zrobił tego lepiej niż lady Harrington. Popieram w pełni wniosek patrona Muellera i proponuję, by Konklawe przyjęło go przez aklamację.

Zapadła kolejna chwila ciszy.

W całej historii Graysona tylko jedna osoba otrzymała Skrzyżowane Miecze, jedyne w swoim rodzaju, najwyższe odznaczenie za męstwo. Był to Isaiah Mackenzie, generał i zastępca Benjamina Wielkiego w czasie wojny domowej. Przez sześćset lat przestrzegano tradycji, że nikt inny nigdy nie otrzymał Mieczy do Gwiazdy Graysona. Isaiah był w prostej linii przodkiem Johna Mackenziego i jeśli jego potomek uważał, że…

W panującej ciszy wyraźnie dało się słyszeć szurnięcie odsuwanego krzesła, mimo że wstał patron siedzący po przeciwnej stronie sali. Wyprostował się i podobnie jak parę minut temu Mueller zaczął powoli, miarowo klaskać. Dołączył do niego drugi, następny i kilku innych, aż wszyscy obecni w Komnacie Konklawe stali i klaskali.

Owacja umilkła, gdy podniósł się prowadzący obrady. Samuel Mueller uśmiechał się promiennie i był z siebie dumny — wywyższył tą, której nienawidził, więc znalazł się poza wszelkimi podejrzeniami. Łomot drewnianego młotka o podstawę oznajmił jednogłośne zatwierdzenie jego wniosku o uhonorowanie czynów lady Honor Harrington.


Skończyłem pisać tę książkę w październiku 1994 roku. To, co opisałem w rozdziale XIX, pozostawało wtedy w sferze fikcji literackiej. Wymyśliłem taki przebieg wydarzeń, bowiem było to najbardziej godne pogardy i tchórzliwe zachowanie, jakie człowiek czy grupa ludzi mogą zademonstrować. Uważam, że powiedzenie „cel uświęca środki” dla wielu oznacza, iż mogą napadać, represjonować i mordować, bo działają w imię jakiejś „sprawy” czy też przekonań redukujących jednostkę do roli pionka bez znaczenia. Uważam także, że jest to jedno z najwierutniejszych i najprzewrotniejszych kłamstw wymyślonych przez ludzi, a terroryzm — niezależnie dla jakiej „sprawy” użyte jest najwyższym aktem odczłowieczenia. Nie spodziewałem się, że w czasie między ukończeniem maszynopisu tej powieści a jej pierwszym wydaniem Amerykanin udowodni jeszcze większą pogardę dla ludzkiego życia i podstawowych wartości, na których opiera się społeczeństwo, z którego pochodzi. Okazało się, że życie przerosło wyobraźnię, a indywiduum owo popełniło czyn jeszcze bardziej godny pogardy niż moi fikcyjni złoczyńcy. To, że nadal istnieją istoty ludzkie zdolne do popełnienia takiej zbrodni, jest nauczką daną nam przez historię. Musimy nauczyć się jako społeczność, iż nie wolno pozostawiać podobnych ataków bez kary czy darzyć ich wykonawców choćby odrobiną szacunku niezależnie od „sprawy”, dla której działali, jeśli nie chcemy, by pozostały one częścią naszego życia.
