

— Uważam, że to błąd. I to poważny. — W błękitnych oczach Cordelii Ransom płonął ogień, ale głos, którym urzekała skandujące tłumy, był zimny i rzeczowy.

Co potwierdzało, że tym razem podchodziła do sprawy naprawdę emocjonalnie.

— Ja tak nie uważam, inaczej nie sugerowałbym tego — odparł równie spokojnie, choć z żelaznym uporem Rob Pierre, patrząc jej prosto w oczy.

Niełatwo było mu ten spokój zachować i pozostała mu jedynie nadzieja, że ona tego nie zauważy.

Oficjalnie był najpotężniejszym człowiekiem w Ludowej Republice Haven, twórcą i przewodniczącym Komitetu Bezpieczeństwa Publicznego — jego słowo było prawem i miał absolutną władzę nad wszystkimi obywatelami Ludowej Republiki. Ale nawet jego władza podlegała ograniczeniom: jedno z nich zmusiło go do wystąpienia z tą właśnie propozycją. To, że dla kogoś spoza Komitetu te ograniczenia były prawie niezauważalne, nie zmieniało w niczym przykrego faktu, iż były realne.

Komitet był rewolucyjnym rządem, który sięgnął po władzę w Republice przy użyciu brutalnej siły. O tym wiedzieli wszyscy, podobnie jak i o tym, że nie aż tak wielki zakres władzy miał w teorii posiadać. Przynajmniej wtedy, gdy Ludowe Kworum głosowało za jego utworzeniem i mianowaniem Pierre’a przewodniczącym. W teorii miał to być rząd, którego celem było przywrócenie wewnętrznej stabilizacji tak szybko, jak tylko było to możliwe. W praktyce okazał się wieloosobową dyktaturą gotową przeprowadzić rewolucję przy użyciu wszelkich środków, od przekupstwa zaczynając, a na terrorze kończąc. I na tym właśnie polegał główny problem — ponieważ użył siły, tak by dojść do władzy, jak i utrzymać się przy niej, gdy już rozszerzył ją poza mandat nadany przez Kworum, pozbawił się równocześnie prawnych podstaw władzy i autorytetu. Nie oznaczało to, że ich nie posiadał, tylko że nie miały one legalnych podstaw.

A logiczną konsekwencją tego było to, iż rząd powstały w wyniku użycia przemocy można w ten sam sposób obalić znacznie łatwiej, gdyż nie wymaga to już pokonania żadnej psychicznej bariery. Rząd taki nie mógł też odwołać się ani do prawa, ani do zwyczajów, gdyż złamał jedno i drugie, aby dojść do władzy. A mało kto wcześniej zdawał sobie sprawę, jak destabilizujący wpływ na społeczeństwo miało przekreślenie społecznej umowy (nawet jeśli była ona zła i nikt na nią nie zwracał specjalnej uwagi), jaką stanowiła legalna forma przejęcia władzy od poprzedników. Sam Pierre nie doceniał tych konsekwencji, decydując się na rewolucję. Wiedział, że musi nastąpić okres niepokojów i destabilizacji, lecz sądził, że gdy Komitet da sobie radę z początkowymi problemami, sam upływ czasu wystarczy, by jego władza stała się legalna w oczach rządzonych. Bo tak to powinno wyglądać, tym bardziej że mieli przynajmniej takie samo prawo do sprawowania władzy jak ich poprzednicy, których zniszczyli. A on stał się rewolucjonistą dlatego właśnie, że szczerze wierzył w możliwość wprowadzenia reform, w co dawno przestał już wierzyć którykolwiek z członków tamtego gabinetu.

Okazało się jednak, że biorąc władzę siłą, stworzył niebezpieczny precedens, i użycie siły stało się w świadomości obywateli i konkurencji legalnym sposobem przejęcia rządów.

Wszystko to oznaczało, że pozornie wszechmocny Komitet Bezpieczeństwa Publicznego w rzeczywistości był znacznie delikatniejszą konstrukcją utrzymującą się przy władzy głównie dzięki zachowywaniu pozorów jednomyślności i zaufania do Dolistów, których zmobilizował. Wszyscy jego członkowie zdawali sobie sprawę, że przez cały czas rozmaite grupy knują i organizują własne rewolucje, by im tę władzę odebrać. Nie wiadomo było tylko dokładnie, ile ich w danym momencie jest i jak daleko posunięte są przygotowania. To znaczy wszystkie, bo o większości wiedział Urząd Bezpieczeństwa. Długoletnie rządy Legislatorów spowodowały powstanie rozmaitych mniej lub bardziej fanatycznych czy zwariowanych grup przeciwników, a terror zastosowany wobec „wrogów Ludu” przez Komitet gwarantował powstanie nowych, znacznie bezwzględniejszych odłamów. A potencjalnych i zagorzałych wrogów stworzył w ten sposób naprawdę wielu. To spośród nich rekrutowali się szeregowi członkowie rozmaitych ruchów.

Na szczęście większość tych ruchów tworzyli czystej wody lunatycy, jak na przykład zwolennicy Charlesa Froidana zwani Zerowcami, domagający się wycofania z użycia wszelkich rodzajów pieniędzy. Byli tak radośnie nieodpowiedzialni, że nie potrafili zorganizować porządnej popijawy na większą skalę, o zamachu stanu nie wspominając. Inni, jak na przykład Parnasjanie, okazali się niezłymi konspiratorami, ale nie mieli dość cierpliwości i zbyt pospiesznym działaniem doprowadzili do powstania zbyt wielu frakcji we własnym gronie. Doskonale wykorzystał to Urząd Bezpieczeństwa, wygrywając je przeciwko sobie, aby wpierw osłabić, a potem zniszczyć cały ruch. Wydanie tej ostatniej decyzji przyszło Pierre’owi z dużym trudem, gdyż sympatyzował z ich głównym założeniem. Domagali się mianowicie wybicia wszystkich urzędasów, argumentując prosto, iż sam wybór takiego zawodu był najlepszym dowodem zdrady Ludu. Po zetknięciu się z pozostawioną przez Legislatorów niewiarygodnie przerośniętą biurokracją pracującą z szybkością żółwia anemika Pierre też miał podobne ciągoty, ale w końcu z niechęcią musiał przyznać, że biurokracja jest niezbędna, przynajmniej chwilowo, do dalszego funkcjonowania Ludowej Republiki.

Jeszcze inne ruchy, jak na przykład Lewelerzy LeBoeufa, mogły mieć idiotyczne programy, ale okazało się, że są zdolne do doskonałego zorganizowania i przeprowadzenia zamachu. I jeszcze do utrzymania przygotowań w takiej tajemnicy, że gdyby nie jeden czynnik, którego nie wzięli pod uwagę, bo wziąć nie mogli, zamach powiódłby się całkowicie. Przy pomysłach Lewelerów na to, jak powinno wyglądać społeczeństwo, anarchia wydawała się wzorem porządku, ale byli na tyle zorganizowani, by wyprowadzić na ulice ponad milion ludzi. I spowodować śmierć paru milionów w ciągu niepełnego dnia zaciętych walk ulicznych w stolicy. Zadziwiające, ile ofiar w trzydziestosześciomilionowym mieście mogło spowodować parę taktycznych ładunków nuklearnych i jedna salwa rakiet bez głowic bojowych odpalona z jednego tylko okrętu… Prawdę mówiąc, ofiary i tak były mniejsze, niż mogłyby być, a przynajmniej ze znanego kierownictwa Lewelerów nie przeżył nikt. Naturalnie poza tymi, którzy znajdowali się w Komitecie, gdyż by osiągnąć to, co osiągnęli, Lewelerzy musieli mieć w jego składzie przynajmniej dwóch swoich agentów. Jak na razie jednak nie udało się ich znaleźć. W tych warunkach trudno się było dziwić, że tempo reform znacznie spadło z uwagi na rosnące poczucie braku bezpieczeństwa. Niedobrze było już wtedy, gdy to uczucie było czystą paranoją nie popartą żadnym realnym zagrożeniem, ale teraz Pierre miał dowód, że wrogowie wewnętrzni byli naprawdę groźni. Dlatego bardziej niż kiedykolwiek potrzebował wszystkiego, co mogło choć trochę ustabilizować i wzmocnić jego pozycję i pozycję Komitetu. W połączeniu z równie desperacką koniecznością wygrania wojny rozpoczętej przez poprzednie władze doprowadziło to Pierre’a do przedstawienia najbliższym współpracownikom tej propozycji. Teraz spojrzał pytająco na Saint-Justa.

Dla postronnego obserwatora Oscar Saint-Just był bez cienia wątpliwości drugim pod względem posiadanej władzy członkiem triumwiratu rządzącego Komitetem, a więc i całą Ludową Republiką. Niektórzy mogli nawet uznać, że posiada on więcej władzy, przynajmniej na taktycznym szczeblu, niż sam Pierre. A to dlatego, że kierował Urzędem Bezpieczeństwa. W tym przypadku jednak, podobnie jak w kwestii całego Komitetu, pozory były mylące. Jego władza jako głównego kata była bardziej oczywista, ale bynajmniej nie większa niż kierującej propagandą Cordelii Ransom.

Pierre ufał mu z dwóch powodów. Po pierwsze, Oscar wiedział, że jako główny oprawca i klawisz Ludowej Republiki nie mógłby utrzymać się przy władzy, nawet gdyby udało mu się ją zdobyć. Był obiektem strachu, nienawiści i pogardy zbyt wielu ludzi, by mogło mu się to udać. Po drugie, autentycznie nie miał ochoty zostać przywódcą. Pierre dał mu na to wystarczająco wiele okazji — żadna nie została wykorzystana, gdyż Saint-Just dokładnie znał własne możliwości i ograniczenia.

W przeciwieństwie do Cordelii, i to był główny powód, dla którego ona nie mogła zająć jego stanowiska. Była bowiem zbyt nieprzewidywalna, co znaczyło w tych warunkach zbyt niepewna, by Pierre mógł zaryzykować. Poza tym podczas gdy on próbował stworzyć coś na szczątkach starego porządku, ona częstokroć była bardziej zainteresowana wykorzystywaniem władzy dla własnych zachcianek, a te sprowadzały się głównie do niszczenia. Najskuteczniejsza okazała się w mobilizowaniu motłochu do realizacji innych niż zniszczenie Komitetu celów i w tej kwestii potrafiła zdziałać prawdziwe cuda. Dlatego była tak cenna. A ponieważ propaganda publiczna kształtowała opinie, musiała mieć w pierwszej kolejności dostęp do informacji, co dawało Ransom nie rzucającą się w oczy, ale jak najbardziej realną władzę. Poza tym karierę w rewolucyjnych władzach zaczynała w bezpiece, kierując lotnymi plutonami egzekucyjnymi, i pozostały jej liczne, starannie kultywowane kontakty z byłymi współpracownikami. To, że oboje z Oscarem byli opętani ideą rewolucyjnych przemian, choć z zupełnie innych powodów, pozwalało Pierre’owi wygrywać ich wzajem przeciw sobie, dzięki czemu utrzymywał w równowadze zakres posiadanej przez każde władzy i umacniał własne stanowisko, wykorzystując poparcie któregoś z nich.

— Rozumiem opory Cordelii, Rób — odezwał się Saint-Just po chwili milczenia i odchylił oparcie fotela, odsuwając się w ten sposób od kryształowego blatu stołu konferencyjnego, przy którym siedzieli.

Złączył dłonie na piersiach, przez co wyglądał jeszcze bardziej niż zwykle na niegroźnego wujka, i dodał po chwili:

— Spędziliśmy ponad pięć lat standardowych na przekonywaniu wszystkich, że to flota zorganizowała zamach na Harrisa. W tym czasie usunęliśmy wszystkich starszych rangą oficerów powiązanych ze starym reżimem i umieściliśmy na większości okrętów moich komisarzy, co nie zjednało nam przychylności ich następców. Poza tym w tym gronie możemy uczciwie przyznać, że danie naszym politycznym szpiegom prawa weta w stosunku do rozkazów wydawanych przez tychże oficerów w znacznej części przyczyniło się do serii klęsk, jakie poniosła nasza flota. Jeżeli policzymy do tego, ilu oficerów zabiliśmy lub zamknęliśmy za owe klęski albo „by dodać pozostałym animuszu”, oczywiste jest, że perspektywa zdjęcia buta z ich karku, że się tak wyrażę, może napawać obawą… I to nawet biorąc pod uwagę fakt, że osiągnęliśmy granicę skuteczności terroru, jak i to, że to właśnie flota uratowała nas przed maniakami LeBoeufa. Co do tej ostatniej kwestii, to nie oszukujmy się: McQueen postąpiła tak wyłącznie dlatego, że w porównaniu z nimi każda władza jest lepsza. Częścią programu Lewelerów jest przecież rozstrzelanie każdego oficera wyższego rangą niż major czy komandor porucznik pod zarzutem „zorganizowania militarno-przemysłowego spisku mającego na celu przegrywanie wojny”. Nie ma natomiast żadnej gwarancji, że flota poparłaby nas, gdyby zagrożenie stanowiła mniej energiczna grupa.

To, co mówił, brzmiało spokojnie i rozsądnie, ale sądząc po wyrazie oczu Cordelii, zdawała sobie sprawę, że jest to wstęp do sprzeciwu wobec jej własnego stanowiska. Pierre także w ten sposób to odebrał, dlatego spytał:

— Ale w porównaniu z innymi możliwościami, jakie mamy…?

Saint-Just wzruszył ramionami.

— Porównując to z innymi możliwościami, nie bardzo mamy wybór. Królewska Marynarka spuszcza naszym admirałom lanie za laniem, a my ciągle obwiniamy właśnie ich o klęski. W tej chwili to już nie tylko zła strategia, ale nawet zła propaganda i sama musisz to przyznać — spojrzał na Cordelię spokojnie. — Twoim ludziom jest coraz trudniej zachęcać masy do wspierania „naszych dzielnych obrońców”, skoro równocześnie zabijamy „w nagrodę” prawie tylu naszych oficerów co przeciwnik.

— Fakt, że trudniej, ale to i tak mniej ryzykowne niż pozwolić wojskowym znów poczuć się ważnymi — zripostowała, patrząc wymownie na Pierre’a. — Jeżeli dokooptujemy do Komitetu jakiegoś wojskowego, to jak uniemożliwimy mu dowiedzenie się czegoś, co chcemy ukryć przed wojskiem? Jak, dajmy na to, kto naprawdę zabił Harrisa i jego rząd?

— Na to akurat są niewielkie szanse — odparł Saint-Just. — Dowodów na nasz udział nie było nigdy, a przy życiu nie pozostał nikt poza kilkoma bezpośrednimi wykonawcami, więc nikt nie zdoła podważyć naszej oficjalnej wersji. Ci, którzy żyją, gdyby zaczęli mówić, jedynie pogrążyliby siebie, a nas i tak nie zdołaliby przekonująco wplątać. Poza tym dopilnowałem, żeby w archiwach UB były wyłącznie informacje potwierdzające oficjalną wersję. Każdy, kto spróbuje kwestionować takie „bezstronne dowody”, będzie naturalnie kontrrewolucjonistą, wrogiem ludu, reakcjonistą i tak dalej.

— „Niewielkie szanse” to nie to samo co „niemożliwe” — prychnęła Ransom ostrzej niż zwykle.

Cordelia Ransom bowiem, niezależnie od tego że była manipulatorką, autentycznie wierzyła w cały pomysł wrogów ludu. A jej podejrzliwość w stosunku do wszystkich wojskowych i wojska jako całości była wręcz obsesyjna. Pomimo konieczności tworzenia świetlanego wizerunku Ludowej Marynarki w związku z toczącą się wojną i podkreślania jej roli jako obrońcy Ludowej Republiki nienawidziła prywatnie tejże Ludowej Marynarki w sposób wręcz patologiczny. Uważała ją za instytucję dekadencką, zdegenerowaną i godną pogardy, którą w dodatku wszystkie tradycje wiązały ze starym reżimem, toteż, jak sądziła, najprawdopodobniej we flocie cały czas spiskowano, jak obalić Komitet i wrócić do poprzednich rządów. W tym podejrzeniu umacniały ją ciągłe porażki Ludowej Marynarki (wynikające bez wątpienia w części z nielojalności). Co gorsza, klęski te wzbudziły w niej strach o własną skórę, a konkretnie o to, że flota nie zdoła jej obronić. Doprowadziło to do sytuacji tak nieracjonalnej animozji, że zaczęła się ona wymykać spod kontroli. I było jednym z powodów, dla których Pierre zdecydował, że potrzebuje we władzach wyższego oficera jako przeciwwagi dla Cordelii.

Rob S. Pierre był zresztą zaskoczony tym, że Cordelia skupiła nienawiść właśnie na wojsku, gdyż w przeciwieństwie do niego wywodziła się z wykonawczego ramienia Unii Praw Obywatelskich i przez prawie czterdzieści lat standardowych walczyła nie z wojskiem, które praktycznie nigdy nie ingerowało w kwestie bezpieczeństwa wewnętrznego, lecz z policją i bezpieką. Zdrowy rozsądek sugerował, że to właśnie oni powinni stać się obiektem jej nienawiści. A wcale tak nie było. Z Oscarem, który pełnił wówczas funkcję zastępcy szefowej bezpieki, współpracowała doskonale i nigdy nie zdarzyło jej się wypomnieć żadnemu pracownikowi Urzędu Bezpieczeństwa, że wywodził się ze starej bezpieki czy Policji Higieny Psychicznej. Być może działo się tak dlatego, że Ransom i oni działali według tych samych zasad i choć byli wrogami, rozumieli się, a terrorystka, jaką z natury była Cordelia, w żaden sposób nie potrafiła pojąć tradycji i wartości najistotniejszych dla członków sił zbrojnych.

Niezależnie zresztą od powodów jej nastawienia ani on, ani Oscar go nie podzielali. Jeżeli chodziło o wrogów Komitetu, postępowali tak samo, ale zdawali sobie sprawę, że najgroźniejsi z nich bynajmniej nie znajdują się w szeregach sił zbrojnych. W przeciwieństwie do Cordelii potrafili też precyzyjnie rozgraniczyć Komitet i Ludową Republikę, tak jak potrafili pogodzić się z faktem, iż porażki floty nie są wcale dowodem planowanej przez oficerów zdrady. Być może byli większymi pragmatykami, być może zaś powodem było to, że każdy z nich na swój sposób próbował coś stworzyć, podczas gdy Cordelia nadal bardziej zainteresowana była niszczeniem. Pierre uważał, że powód był inny i bardziej prozaiczny — egoizm i paranoja Ransom wspomagały się wzajem i napędzały. Ransom była wewnętrznie przekonana, że Lud, Komitet i ona stanowią jedność, a więc każdy, kto sprzeciwił się lub zawiódł kogokolwiek z tej trójcy, stawał się osobistym wrogiem wszystkich. A dalej już zwykły instynkt samozachowawczy nakazywał ciągłą podejrzliwość i bezwzględne niszczenie wrogów Ludu, zanim oni dopadną i zniszczą ją, Cordelię Ransom.

— A nawet jeżeli masz rację i oficjalna wersja nie wzbudzi podejrzeń, to jak możesz w ogóle rozważać zaufanie jakiemuś oficerowi?! — dodała z uczuciem Ransom. — Sam powiedziałeś, że zabiliśmy zbyt wielu i doprowadziliśmy do zniknięcia zbyt wielu innych i to wraz z rodzinami, by nam to kiedykolwiek wybaczyli!

— Myślę, że nie doceniasz, jak ważny jest dla każdego człowieka jego prywatny interes, oficerów nie wyłączając — odpowiedział jej Pierre, mimo iż nie do niego adresowane było pytanie. — Każdy, kogo dopuścimy do władzy, będzie miał dość powodów, by przy niej pozostać. Poza tym wszyscy inni będą wiedzieli, że osoba ta musiała się z nami w jakiś sposób dogadać, żeby znaleźć się tam, gdzie się znalazła, więc spadnie zaufanie, jakim ją dotąd darzyli. A jej władza będzie nadal zależna od naszej woli. Jeżeli potem odpuścimy trochę oficerom…

— To będą przekonani, że to zasługa tego kogoś, i tym bardziej będą lojalni wobec niego, a nie wobec nas! — wpadła mu w słowo.

— Być może, ale bynajmniej nie na pewno. Zwłaszcza jeśli dopilnujemy, by zastosować w praktyce część rad takiego kogoś i zrobić to otwarcie. Nie przerywaj mi przez chwilę, tylko posłuchaj do końca. Idiotyzmem byłoby nie przyznać temu, kogo wybierzemy, części zasług, bo nikt w to nie uwierzy. Z początku wszyscy mogą uznać, że to rzeczywiście tylko jego zasługa. Ale ważniejsze jest co innego: jeżeli chcemy wygrać tę wojnę, musimy dysponować siłami zbrojnymi, których członkowie nie zachowują się jak niewolnicy. A teraz tak właśnie się zachowują, bo ich do tego doprowadziliśmy stosowaniem zbiorowej odpowiedzialności! Metoda z początku była słuszna i skuteczna, bo świadomość, że za twoje porażki zapłaci rodzina, jest potężnym bodźcem, ale doszliśmy do kresu możliwości, jakie dzięki niej możemy uzyskać. Osiągnęliśmy doskonałe posłuszeństwo wśród oficerów i prawie dokładnie stłamsiliśmy w nich inicjatywę. Co więcej, staliśmy się dla nich wrogiem gorszym od RMN, bo Królewska Marynarka próbuje jedynie zabić ich, a nie zagraża ich rodzinom — w przeciwieństwie do nas. Prawdę mówiąc, byłoby to głupotą ze strony korpusu oficerskiego, gdyby nam w obecnych warunkach zaufał. A nasze poprzednie błędy wymuszają na nas jakąś rehabilitację w ich oczach, jeśli chcemy, by stali się skuteczną siłą zbrojną. Każde wojsko potrzebuje motywacji, a my im ją odebraliśmy. I tak mamy niesamowite szczęście, że flota nie pozostała bierna i nie obserwowała, czym się zakończy walka o władzę. Bo gdyby tak postąpiła, wszyscy troje bylibyśmy już martwi. A chcę ci przypomnieć, że tylko jeden okręt liniowy, i to nie należący do Floty Systemowej, przyszedł nam z pomocą. Nie możemy jednak liczyć na to, że ponownie ktoś taki jak McQueen znajdzie się w odpowiednim momencie na pokładzie równie dużej jednostki jak Rousseau i zechce nas uratować następnym razem, jeżeli przynajmniej nie zademonstrujemy wdzięczności wobec tych, którzy uratowali nasze życie. A jedynym sposobem spłaty tego długu jest według mnie danie wyższemu rangą oficerowi Ludowej Marynarki miejsca i prawa głosu w najwyższych władzach. I dopilnowanie, by choć część proponowanych przez niego zmian weszła w życie, a wszyscy, tak korpus oficerski, jak i członkowie załóg, wiedzieli o tym, że słuchamy ich przedstawiciela. Przynajmniej publicznie.

— Przynajmniej? — Cordelia uniosła brwi. Zaczęła wyglądać na zaciekawioną.

Pierre przytaknął ruchem głowy i wyjaśnił:

— Przedyskutowaliśmy z Oscarem stosowne środki zabezpieczające na wypadek, gdyby nasz udomowiony pies wojny spróbował się wściec albo urwać ze smyczy. Wyjaśnisz?

Pytanie skierowane było do Saint-Justa, który zajął się rzeczowym tłumaczeniem:

— Sprawdziłem każdą z kandydatur proponowanych przez Roba. Po niewielkich przeróbkach ich akt i meldunków ich komisarzy każdy może wyglądać na nieskazitelnego rewolucjonistę i bohatera, gdy go publicznie zaprezentujemy. Bohaterami zresztą są, co do reszty — wystarczyło usunąć parę drobiazgów. Natomiast w aktach każdego ukryliśmy dość bombek i niespodzianek, by móc ich zniszczyć w dowolnym momencie. Naturalnie sympatyczniej byłoby zrobić z takiego zdrajcę i ostatnie ścierwo, kiedy będzie już martwy, bo nieboszczykowi znacznie trudniej jest się bronić.

— Rozumiem…

Cordelia odchyliła się na oparcie fotela i podrapała z namysłem podbródek. Po dłuższej chwili przyznała niechętnie, ale już bez poprzedniej wrogości:

— To dobry początek, ale chcę poznać te niespodzianki. Żeby nasz figurant był odpowiednio na nie podatny, moi ludzie muszą wiedzieć, jak zbudować jego wizerunek na wejście. Co podkreślić, a co przemilczeć, żeby potem nie wyszły na jaw jakieś rażące niekonsekwencje.

— Żaden problem — zapewnił ją Saint-Just.

Mimo to wyraz niezadowolenia nie zniknął całkowicie z jej twarzy. Przestała zajmować się podbródkiem, usiadła prosto i zwróciła do Pierre’a:

— Przyznaję, że jak długo będzie się to udawać, tak długo na tym skorzystamy, ale nadal uważam, że cały ten pomysł jest cholernie ryzykowny. Poza tym wciąż będziemy wysyłali wojskowym sprzeczne sygnały. No bo tak: dopiero co rozstrzelaliśmy Girardiego za utratę Trevor Star, choć wiemy, że to nie całkiem jego wina. Oprócz Proli wszyscy o tym wiedzą, a korpus oficerski najlepiej. I ma świadomość, że admirał zginął tylko dlatego, że musieliśmy udowodnić motłochowi, że to nie nasza wina. Z tego co wiem, nawet członkowie załóg są niezadowoleni ze zrobienia z niego kozła ofiarnego. Więc twoja propozycja, Rób, niewiele zmieni w ich nastawieniu, a przynajmniej nie tak szybko.

Pierre był zaskoczony jej oceną sytuacji, a raczej roli admirała Girardiego. Być może ta wyjątkowa sprawiedliwość opinii wzięła się stąd, że Ransom zmuszona była przyznać, iż nieboszczyk nie jest już w stanie planować zdrady. Naturalnie nie dał tego po sobie poznać. Oznajmił z uśmiechem:

— Bo nie wiesz, kogo planuję powołać w skład Komitetu!

Spojrzała nań bykiem, próbując udać, że nie zżera jej ciekawość, ale oboje wiedzieli, że cierpliwość nie należy do jej najmocniejszych stron. Zdołała opanować zniecierpliwienie przez prawie minutę, potem wzruszyła ramionami i zażądała:

— Więc mi powiedz!

— Esther McQueen — oznajmił Pierre.

Ransom podskoczyła jak oparzona.

— Żartujesz! — warknęła i poczerwieniała, gdy Pierre pokręcił przecząco głową. — Szkoda, bo lepiej byłoby, gdybyś żartował! Oscar, powiedz mu coś, do cholery!

Posłała Saint-Justowi spojrzenie, które winno go spopielić na miejscu, ale nie spopieliło. A nawet nie skłoniło do zabrania głosu, więc dodała:

— Jej popularność już osiągnęła niebezpiecznie wysoki poziom! A nasi szpiedzy donoszą, że na dodatek jest ambitna i ma własne plany. Nie znamy tych planów, ale nie ulega kwestii, że istnieją. Chcecie dać nabitą broń komuś, o kim wiemy, że jej szuka?! Powariowaliście obaj?

Odpowiedział jej ponownie Pierre:

— Po pierwsze, jej ambicja może być naszym najlepszym sprzymierzeńcem. Fontein ostrzegł nas, że McQueen chce osiągnąć własny cel, i łatwo się domyślić, co nim jest. Próbowała nawet stworzyć tajną organizację wśród oficerów flagowych, ale nie bardzo jej się udało, gdyż oni także domyślili się, co jest jej celem. Większość okazała się zbyt tchórzliwa, by zaryzykować, reszta nie uznała jej za dość dobrego gracza politycznego, by na nią postawić. Albo też nie zaufali jej wystarczająco, gdy okazało się, że chce się bawić w politykę. Jeżeli my damy jej stanowisko i dostęp do rozgrywki, to ta właśnie ambicja powinna spowodować, że zrobi wszystko, by Komitet, a więc i jej władza przetrwały.

— Hmph! — chrząknęła Ransom i zamarła ze skrzyżowanymi na piersiach rękoma, pogrążona w myślach.

Po długiej chwili potrząsnęła głową, lecz tym razem gest był wolniejszy i pełen namysłu.

— No dobrze — odezwała się w końcu — załóżmy, że masz rację. Ale nadal pozostanie zagrożeniem: dla tłumu jest zbawczynią Komitetu, a połowa jego członków uważa, że jest zdolna chodzić po wodzie czy robić inne cuda. A my nawet nie mamy pewności, czy ona tak naprawdę chciała nas ocalić. Gdyby jej pinasa nie skraksowała, mogłoby się okazać, że po rozprawieniu się z Lewelerami chciała dokończyć to, co zaczęli, i przejąć władzę!

— Mogła, ale nie wierzę w to — oznajmił Pierre, choć nie do końca tak uważał. — Gdyby było inaczej, jej Marines nie zachowaliby się tak, jak to robili po dotarciu do nas. Poza tym Komitet ma pewne podstawy do działania: choćby rezolucję powołującą go do istnienia i prawie sześć lat standardowych rządów za sobą. Nawet gdyby nas wybiła, korzystając z okazji, na kim oparłaby swą władzę? Tylko jej okręt flagowy pomógł w ratowaniu nas, nie mogła w żaden sposób liczyć na poparcie pozostałych jednostek przebywających na orbicie. Nie przy swojej reputacji oficera o politycznych ciągotach i ambicjach.

— Brzmi to tak, jakbyś sam siebie przekonywał — burknęła Cordelia. — A nawet jeśli nie, to i tak sam sobie przeczysz. Skoro reszta oficerów traktuje ją jak kogoś niepewnego, bo ma zbyt wybujałe ambicje polityczne, to w jaki sposób włączenie jej w skład Komitetu ma ich przekonać, by popierali nas?

— McQueen jest zwierzęciem politycznym, ale także najlepszym dowódcą, jakiego mamy. A z tego zdaje sobie sprawę także cały korpus oficerski, i to lepiej niż my — odparł Saint-Just. — A więc jest najlepszą kandydatką, bo łączy zdolności zawodowe szanowane przez pozostałych oficerów z ambicjami politycznymi powodującymi, że jest nieco wyobcowana z szeregów „prawdziwej” floty.

— Skoro jest taka dobra, to jakim cudem straciliśmy Trevor Star? — prychnęła Cordelia.

Pierre ledwie zdołał ukryć uśmiech, słysząc to. Ministerstwo Cordelii zmieniło Trevor Star w coś w rodzaju symbolu albo raczej mitycznej reduty, za którą nie można się już cofnąć. I to pomimo jego sugestii, że należałoby stonować retorykę, gdyż choć system miał olbrzymie znaczenie strategiczne, to jednak wobec obszaru całej Republiki pozostawał jedynie jednym z ważnych punktów. Należało go bronić, ale nie za wszelką cenę, a konsekwencje jego upadku nie oznaczały automatycznego zagrożenia istnienia Ludowej Republiki. Militarny aspekt tychże konsekwencji był zresztą pierwszym impulsem, który skłonił go do szukania odpowiedniego oficera, którego mógłby dokooptować do składu Komitetu. Od utrzymania Trevor Star ważniejsze było morale społeczeństwa, jak też wola walki floty, a oba doznały poważnego uszczerbku, gdy 6. Flota Royal Manticoran Navy zdobyła ową mityczną fortecę.

— Straciliśmy Trevor Star, ponieważ RMN ma lepsze okręty i technikę — wyjaśnił jej spokojnie. — Oraz dlatego, że dzięki naszej własnej polityce rozstrzeliwania pokonanych admirałów ich oficerowie flagowi gromadzą doświadczenia, a nasi cierpią masowo na nieuleczalną przypadłość zwaną potocznie śmiercią.

Ransom zaskoczona wytrzeszczyła oczy, ale Pierre jeszcze nie skończył. Nim zdążyła się odezwać, mówił dalej:

— McQueen może i nie zdołała utrzymać systemu, ale zadała przeciwnikowi ciężkie straty. Biorąc pod uwagę wielkości obu flot, to Sojusz poniósł większe straty niż my, jeżeli nie weźmie się pod uwagę rozstrzygającej bitwy. Dowódcy eskadr i kapitanowie okrętów McQueen zebrali w czasie tej kampanii naprawdę dużo doświadczeń, a zdołaliśmy dzięki dobrze pomyślanej rotacji wycofać około jednej trzeciej z nich. Teraz mogli podzielić się tymi doświadczeniami z innymi. Natomiast już około roku temu było oczywiste, że White Haven zdobędzie ten układ planetarny. Dlatego odebrałem dowództwo McQueen i zastąpiłem ją Girardim. Nie patrz tak na mnie: nie miałem zamiaru jej stracić, a biorąc pod uwagę nasze dotychczasowe postępowanie, jasne było, że nie będziemy mieli wyboru i po utracie Trevor Star dowódca skończy przed plutonem egzekucyjnym. O ile przeżyje finałową bitwę o system. Po wydarzeniach sprzed miesiąca sądzę, że było to jedno z moich naprawdę genialnych posunięć militarnych.

— Mhm… — chrząknęła Cordelia i ponownie zapadła się w fotel, wpatrując się nieżyczliwie w blat. — Jesteś pewien, że właśnie ją chcesz w Komitecie? Bo im więcej mi opowiadasz, jaka to jest kompetentna, tym bardziej się robię nerwowa.

— Kompetentna w swojej specjalności, nie w naszej — poprawił ją Pierre. — W polityce ma małe zorientowanie mimo ambicji i trochę jej zejdzie, nim zrozumie zasady panujące na naszym podwórku. Obaj z Oscarem będziemy mieli na nią oko i gdyby okazało się, że zorientowała się zbyt dokładnie, to cóż… wypadki się zdarzają.

— A poza tym niezależnie od tego, jakie minusy są związane z wybraniem jej, to i tak mniejsze zło niż następny w kolejce — dodał Saint-Just.

— A kto jest następny? — zaciekawiła się Ransom.

— Zanim nasz rajd przeciw frachtowcom Sojuszu w Konfederacji zmienił się w spektakularną klapę, za najlepszego kandydata uważaliśmy Javiera Giscarda. Był nawet lepszy od McQueen. Ale chwilowo nie wchodzi w grę, mimo że jego poglądy polityczne nie uległy zmianie, co potwierdza towarzyszka komisarz Pritchard. Uczciwość nakazuje też przyznać, że klęska rajdu nie była jego winą, natomiast nasza decyzja o odwołaniu go była błędem. No ale odwołaliśmy go i nadal jest na „okresie próbnym” z powodu niepowodzenia. To czysta formalność, gdyż jest zbyt dobrym oficerem, by go rozstrzelać bez absolutnej konieczności, ale nie możemy go od ręki rehabilitować i jeszcze w nagrodę włączyć w skład Komitetu.

— Rozumiem — zgodziła się Ransom. — Ale miałeś mi powiedzieć, kto jest następny w kolejce, a nie kto z niej chwilowo wypadł.

— Fakt. Przepraszam. Jedynym poważnym konkurentem McQueen jest Thomas Theisman. Jest młodszy stopniem i ma mniejsze doświadczenie, ale tylko on ze wszystkich oficerów flagowych pokazał w czasie operacji „Sztylet”, że potrafi walczyć. Potem wyróżnił się w czasie obrony Trevor Star, zanim nie odwołaliśmy go z systemu. Jego obrona układu Seabring to jedno z niewielu zwycięstw, jakie odniosła nasza flota. Cieszy się popularnością wśród oficerów i szacunkiem zarówno jako taktyk, jak i strateg. Ma tylko jeden feler: bardzo stara się pozostać całkowicie apolityczny.

— I to ma być wada?! — zdziwiła się Cordelia.

Pierre potrząsnął smętnie głową.

— Nie myślisz — skarcił ją. — Istnieje tylko jeden powód, dla którego tak dba o swą apolityczność, i nie jest to miłość do nas. Owszem, może unikać polityki z powodu ryzyka, jakie się z nią wiąże, ale nikt z jego osiągnięciami nie może być naiwnym głupkiem, a tylko ktoś taki nie zorientowałby się, że istnieją rozmaite sposoby, by dać nam znać, że jest posłusznym małym chłopcem. To nie musiałoby być szczere i nie wymagałoby zmiany podejścia do polityki, a co więcej — nic by go nie kosztowało. A jednak przez cały czas nie zrobił tego.

— Jego komisarz zgadza się z tą oceną — dodał Saint-Just. — Raporty towarzysza komisarza LePica są w tej sprawie zupełnie jasne i jednoznaczne. Podziwia Theismana jako człowieka i jako oficera i jest przekonany co do jego lojalności wobec Republiki. Natomiast parokrotnie ostrzegł nas, że Theisman nie jest zachwycony naszymi posunięciami. Theisman jest zbyt ostrożny, by powiedzieć coś takiego, ale zdradza go zachowanie i reakcje na pewne wiadomości.

— Rozumiem — powtórzyła Cordelia znacznie posępniejszym tonem.

— Jak więc widzisz, byłby do przyjęcia jako wojskowy, ale to Brutus, a my potrzebujemy Kasjusza — wtrącił Pierre, nim podejrzliwość Cordelii zdołała rozbudzić się w pełni. — Aspiracje McQueen mogą okazać się zagrożeniem, ale ambicje są lepsze i bardziej przewidywalne od zasad natury moralnej czy innej.

— Masz całkowitą rację — Ransom wpatrzyła się w blat, marszcząc przy tym brwi. — No dobrze, Rob. Wiem, że obaj zdecydowaliście się już na nią, niezależnie od tego, co bym powiedziała, i muszę przyznać, że wasze argumenty przynajmniej w części są sensowne. Tylko uważajcie na nią, bo ostatnią rzeczą, jakiej potrzebujemy, jest admirał o ambicjach politycznych, który potrafi zorganizować prawdziwy wojskowy zamach stanu. Skierowany przeciwko nam.

— Fakt — przyznał Pierre — to byłoby jak śmierć od własnego granatu.

— Natomiast niezależnie od tego, co zrobimy z McQueen, zaniepokoiło mnie to, czego się od was dowiedziałam o Theismanie — ciągnęła Ransom. — Jak sądzę, po politycznym awansie McQueen zajmie jej miejsce jako najlepszy dowódca w opinii korpusu oficerskiego? Mam rację, Oscar?… Tak też myślałam. W takim razie uważam, że wskazane byłoby, żebym osobiście przyjrzała się towarzyszowi admirałowi Theismanowi.

— Jak bardzo osobiście? — spytał Pierre doskonale obojętnym tonem.

— Dosłownie — odparła. — Obecnie stacjonuje w układzie Barnett?

— Dowodzi tam — potwierdził Saint-Just. — Potrzebowaliśmy dobrego dowódcy obrony bazy DuQuesne.

Pokiwała głową, przyznając mu rację. Zdobycie Trevor Star dawało Sojuszowi doskonałą pozycję między Haven — stolicą Ludowej Republiki — a systemem Barnett, w którym mieściła się baza Ludowej Marynarki DuQuesne oraz inne wojskowe instalacje. Została ona pomyślana przez poprzednie władze jako punkt zborny, z którego miał się rozpocząć atak na Królestwo Manticore, oraz bezpośrednie zaplecze i stanowisko dowodzenia wyznaczonych do niego sił. Przez dwadzieścia standardowych lat rozbudowywano umocnienia i infrastrukturę systemu, przygotowując go do tej właśnie roli, i stworzono naprawdę potężnie umocnioną bazę floty. Królewska Marynarka nie mogła sobie pozwolić na pozostawienie jej na tyłach linii frontu, gdyż w przeciwieństwie do okrętów flot morskich jednostki floty kosmicznej mogły bez trudu unikać przechwycenia, jeśli leciały przez nadprzestrzeń starannie zaplanowaną trasą, zachowując wzmożone środki ostrożności. Co prawda trasy takie zawsze były okrężne i dotarcie posiłków do systemu Barnett zabierało dużo czasu, ale było jak najbardziej wykonalne. Podobnie jak wypady stacjonujących w tymże systemie jednostek na tyły pierwszoliniowych eskadr Sojuszu.

Dlatego też gdy 6. Flota zdobywała mozolnie Trevor Star, inne siły Sojuszu zdobyły wysunięte bazy w systemach: Treadway, Solway i Mathias. Bazę w systemie Treadway zdobyto praktycznie nieuszkodzoną, co już samo w sobie było groźne, ale na dodatek w ten sposób przełamano pas przesłaniania chroniący południową flankę obronną systemu Barnett. A to już było bardzo poważne zagrożenie, nawet gdyby Trevor Star nie został zdobyty. Natomiast po zdobyciu tego układu Royal Manticoran Navy uzyskała kontrolę nad wszystkimi terminalami Manticore Junction. Oznaczało to, że konwoje czy grupy wydzielone albo inne posiłki mogły przedostawać się z systemu Manticore do Trevor Star bezpośrednio i natychmiast. Barnett mógł więc zostać zaatakowany także z północy.

Praktycznie rzecz biorąc, system Barnett był stracony, ale nonsensem byłoby opuszczać go bez walki. Królewska Marynarka poniosła spore straty, zdobywając Trevor Star, i potrzebowała czasu na reorganizację, uzupełnienia i naprawy, toteż chwilowo nie była zdolna do tak poważnego ataku, a kolejnym celem musiał być Barnett. Ten kierunek uderzenia zbliżał zaś RMN do granicy, a oddalał od stolicy Ludowej Republiki, czyli w efekcie dawał tak niezbędny Komitetowi czas. Dlatego sensowne było utrzymywanie układu Barnett tak długo, jak było to tylko możliwe. A to z kolei wymagało wyznaczenia na dowódcę obrony kompetentnego oficera.

— Z tego, co powiedziałeś, wnoszę, że nie zamierzasz pozwolić mu dowodzić bazą do smutnego końca — zauważyła Ransom.

Pierre przytaknął ruchem głowy.

— W takim razie sądzę, że powinnam się tam udać i wyrobić sobie zdanie na jego temat poprzez osobisty kontakt. W końcu to moi podwładni będą musieli zająć się ostateczną wersją wydarzeń. Jeżeli okaże się, że Theisman z powodów politycznych nie zasługuje na zaufanie, może lepiej będzie zostawić go tam… i stworzyć legendę bohatera, który zginął po wspaniałej, długiej walce z przeważającymi hordami wroga. Taką, powiedzmy, Redutę Theismana.

— Jeżeli nie zauważysz czegoś, co LePic zupełnie przeoczył, pozostanie zbyt cenny, by go tracić, każąc mu trwać na straconej pozycji do końca — zauważył Saint-Just.

— Jak na zawodowego szefa bezpieki jesteś zbyt uczuciowy, Oscar — prychnęła Cordelia. — Jedyne zażegnane zagrożenie to zagrożenie definitywnie zlikwidowane, wszystko jedno jak mało realne by się wydawało. Na dodatek każdej flocie, która od tak dawna jak nasza dostaje w tyłek, przyda się w stosownej chwili martwy bohater. Jest znacznie więcej wart od najlepszego żywego taktyka. A poza tym lubię zmieniać potencjalne zagrożenia w propagandowe korzyści.

I uśmiechnęła się tak lodowato i marząco równocześnie, że obaj towarzyszący jej mężczyźni poczuli coś niemiłego a zimnego na plecach. Oscar miał rację, oceniając wartość Theismana, i Pierre nie miał zamiaru pozostawiać go do końca na stanowisku dowódcy obrony bazy DuQuesne. Istniała jednak jedna ewentualność, że to zrobi — jeżeli Cordelia uprze się dodać głowę Theismana do kolekcji, którą już zebrała. Gotów był dać jej to trofeum w zamian za poparcie (tak prywatne, jak i publiczne) kandydatury McQueen. Co oczywiście nie oznaczało, że zamierzał dać jej to teraz do zrozumienia.

Zamiast tego powiedział:

— Przelot w jedną stronę trwa trzy tygodnie. Możesz sobie pozwolić na tak długą nieobecność na Haven?

— Jeżeli nie zamierzasz przez następne dwa do trzech miesięcy zwoływać zebrania Komitetu w pełnym składzie, to nie widzę powodów, dla których musiałabym tu siedzieć. A zamierzasz?

— Nie.

— W takim razie obaj obędziecie się beze mnie przez ten czas. Tepes został zbudowany jako moja ruchoma kwatera główna, a propaganda wcale nie musi wychodzić ze stolicy, jeśli ma się do dyspozycji sprawną sieć łączności międzysystemowej, a my ją mamy. Mój zastępca może zająć się wszystkimi rutynowymi sprawami tu na miejscu, a ja mogę każdy nowy materiał puszczać w obieg w lokalnej sieci. Potem żyje on już własnym życiem i wędruje dalej, tyle że od granicy do stolicy, a nie na odwrót, jak to się zazwyczaj dzieje.

— Dobrze — zgodził się Pierre. — Skoro chcesz osobiście się mu przyjrzeć i jesteś pewna, że machina propagandowa nie ucierpi na twej nieobecności, to sądzę, że jakoś to z Oscarem przeżyjemy. Tylko zabierz ze sobą odpowiednią ochronę.

— Bądź spokojny. Wezmę też całą ekipę techniczną z ministerstwa. Nagramy sporo materiału, łącznie z wywiadami z personelem bazy. Będzie z czego wybrać odpowiedni materiał po upadku Barnett. Nadamy mu wtedy odpowiedni wydźwięk. W końcu skoro nie możemy utrzymać tej bazy, należy najlepiej jak się da wykorzystać jej upadek, prawda?



ROZDZIAŁ I

Zawartość metali w pyle unoszącym się w powietrzu była wyjątkowo wysoka — nie na tyle, by zmusić rodowitych mieszkańców Graysona do noszenia masek, ale wystarczająca, by wszyscy urodzeni na planetach o mniejszej zawartości ciężkich metali w atmosferze mieli powody do obaw.

Admirał Eskadry Zielonej Hamish Alexander, trzynasty earl White Haven wyznaczony na dowódcę ósmej Floty, urodził się i wychował na planecie Manticore i był jednym z tych, którzy mieli tego dnia powody do obaw. Co prawda czuł się nieco głupio, będąc jedynym na lądowisku człowiekiem w masce, ale prawie wiek służby w Royal Manticoran Navy nauczył go szacunku do warunków dyktowanych przez rozmaite środowiska. Nie miał nic przeciwko temu, by czuć się głupio, jeśli taka była cena uniknięcia zatrucia kadmem czy ołowiem unoszącym się w powietrzu.

Poza tym że jako jedyny nosił maskę, był także jedyną postacią ubraną w czarno-złocisty uniform Królewskiej Marynarki. Ponad połowa obecnych nosiła się po cywilnemu (w tym dwie kobiety ubrane w tradycyjne na Graysonie suknie), pozostali zaś należeli do dwóch formacji. Ponieważ obie grupy były prawie równe liczebnie, wokół znajdowało się tyle samo zielonych mundurów Gwardii Harrington, co granatowo-błękitnych Marynarki Graysona. Nawet jego adiutant, porucznik Robards, nosił ten ostatni, co początkowo Alexandra nieodmiennie zaskakiwało. Dotąd przyzwyczajony był, iż przedstawiciele sojuszniczych flot przybywali do Gwiezdnego Królestwa i stanowili mniejszość w dowodzonych przez niego formacjach. Tym razem było odwrotnie, ale w końcu się do tego przyzwyczaił, a od początku przyznawał, że tym razem zmiana jest jak najbardziej sensowna. Powód był prosty — 8. Flota miała być pierwszym związkiem taktycznym Sojuszu złożonym w większości z okrętów nie należących do Royal Manticoran Navy. Biorąc pod uwagę „starszeństwo” RMN, oczywistym było, iż to z jej szeregów wywodził się dowódca, ale dwie trzecie mających wejść w jej skład okrętów należało albo do dynamicznie się rozwijającej Marynarki Graysona, albo do znacznie mniej licznej, ale także szybko rosnącej w siłę Floty Erewhon. Dlatego też White Haven stworzył swój sztab w oparciu o oficerów graysońskich, co zresztą zajęło mu ostatni miesiąc.

I przyznawał, że był pod wrażeniem tego, czego dowiedział się w tym czasie o Marynarce Graysona. Jej rozwój był tak gwałtowny, że gdyby nie pomoc Gwiezdnego Królestwa Manticore, zabrakłoby oficerów do obsadzenia wszystkich jednostek. I tak ponad dwanaście procent kadry zostało „wypożyczonej” przez Royal Manticoran Navy. Ogólnie widać było brak doświadczenia, ale z drugiej strony dowódcy graysońscy byli także niezwykle kompetentni i to w specyficzny, można by rzec agresywny sposób. Dowódcy eskadr czy zespołów nie przyjmowali niczego na wiarę i z zasady nie zakładali wersji optymistycznej, wiedząc, jak błyskawicznie awansowali ich podkomendni i jak są w związku z tym niedoświadczeni. Dlatego ćwiczyli i szkolili ich oraz podległe formacje bezlitośnie, a ich rozkazy zarówno taktyczne, jak i manewrowe były tak jasne i precyzyjne, że czasami dawały wręcz „mechanicznie precyzyjne” rezultaty. White Haven przyzwyczajony był do tradycji panującej w RMN, która oczekiwała po swych dowódcach wyższego szczebla inicjatywy, samodzielności i wyobraźni, ale przyznawał, że jest to dobra metoda w przypadku doświadczonej marynarki mającej wypróbowaną kadrę. W tak „młodej” flocie jak Marynarka Graysona dokładniejsze rozkazy były koniecznością, a to, że formacje manewrowały w podręcznikowy niekiedy sposób, było mniejszym złem, niż gdyby gubiły szyk lub miały inne podobne kłopoty. A o takie byłoby niezwykłe łatwo, gdyby oficerowie flagowi zakładali, że podwładni zrozumieją ich niedostatecznie jasno sprecyzowane zamierzenia. Przez cały ten czas nie zdarzyło się to ani razu, co było godnym podziwu osiągnięciem.

Natomiast największy podziw i zadowolenie Hamisha Alexandra wywołało inne odkrycie. Mianowicie to, że Marynarka Graysona polegała w znacznie większej mierze na rzeczywistych ćwiczeniach niż na symulacjach komputerowych. I to mimo znacznie wyższych kosztów, zwłaszcza amunicji, gdyż najczęściej strzelano ostrą, nie ćwiczebną. Co prawda RMN miała dokładnie takie same preferencje, ale Admiralicja od wielu lat musiała zbyt zaciekle walczyć o każdego dolara z parlamentem, by móc sobie pozwolić na taką rozrzutność. Dowodzący graysońską flotą admirał Matthews nie miał tego problemu — zarówno Protektor Benjamin, jak i przytłaczająca większość członków obu izb parlamentu nie szczędzili ani pieniędzy, ani poparcia. Mogło to wynikać z faktu, iż w ciągu ostatnich ośmiu lat standardowych system Yeltsin czterokrotnie był terenem walk, podczas gdy układu Manticore nie zaatakowano bezpośrednio od prawie trzystu standardowych lat. White Haven uważał jednak, iż takie nastawienie było w sporej części zasługą kobiety, której przybycia właśnie oczekiwali.

Uśmiechnął się leciutko na tę myśl. Lady Honor Harrington, hrabina Harrington, była co prawda jedynie mianowanym kapitanem z listy, jeśli chodzi o oficjalny stopień w Royal Manticoran Navy, i cieszyła się wśród domorosłych polityków niektórych partii opinią niebezpiecznej i niezdyscyplinowanej wariatki. Ale tutaj, na Graysonie, była przede wszystkim pełnym admirałem Marynarki Graysona i zastępcą głównodowodzącego oraz patronką Harrington: jednym z osiemdziesięciu przedstawicieli najwyższej arystokracji rządzących planetą. Była też najbogatszą osobą w całej historii planety, jedynym żywym posiadaczem Star of Grayson — najwyższego odznaczenia za męstwo — oraz kobietą, która uratowała cały system od zagłady i podboju, i to nie raz, lecz dwa razy. Sam White Haven cieszył się dużym szacunkiem tak mieszkańców, jak i floty planety, jako że to on ostatecznie podbił Masadę, będącą odwiecznym zagrożeniem dla Graysona, oraz wygrał trzecią bitwę o Yeltsin, ale nadal pozostał obcokrajowcem. Honor Harrington natomiast stała się jedną z nich, więcej — czy zdawała sobie z tego sprawę czy nie, została niemalże świętą, patronką graysońskiej floty.

White Haven podejrzewał, że nie miała o tym najmniejszego pojęcia, choćby dlatego że podobna myśl nigdy by jej nawet nie przyszła do głowy. Tym niemniej była to prawda, o czym doskonale wiedział i on, i każdy oficer RMN, któremu zdarzyło się współpracować z Marynarką Graysona. Trudno byłoby zresztą nie zorientować się, skoro podstawą każdej innowacji taktycznej czy zasad szkolenia były prawie że sakramentalne słowa: „lady Harrington uważa” lub „lady Harrington postąpiłaby”. Tak bezkrytyczne przyjęcie zasad postępowania i działania jednej osoby, jakkolwiek kompetentna by ona była, musiałoby przerażać, gdyby nie to, że idol floty graysońskiej miał zwyczaj ciągłego podawania w wątpliwość własnych pomysłów i poszukiwania lepszych rozwiązań. I tę podstawę swej osobowości Honor w jakiś sposób (White Haven nie miał pojęcia jaki) zdołała przekazać oficerom, tak entuzjastycznie tworzącym swą flotę na jej obraz i podobieństwo. I był naprawdę wdzięczny, że jej się to udało.

Naturalnie tutaj miała znacznie większe możliwości działania, gdyż RMN żadnemu admirałowi nie dałoby aż takiej swobody, niemniej jej osiągnięcia robiły duże wrażenie. Matthews przyznał się w prywatnej rozmowie, że gotów był użyć wszystkich sposobów, byle wciągnąć Honor w szeregi Marynarki Graysona, i White Haven nie dziwił mu się. Niewiele flot mogło równać się pod względem doświadczenia z Królewską Marynarką, a niewielu oficerów RMN pod tym względem dorównywało Harrington. Jej umiejętności zawodowych nie kwestionowali nawet najgorsi polityczni wrogowie, co mówiło samo za siebie. Każda więc flota znajdująca się w pozycji Marynarki Graysona dałaby wiele, by tak wybitny oficer znalazł się w jej szeregach i podzielił z pozostałymi wiedzą i doświadczeniem. To, że wszyscy mieszkańcy Graysona wcześniej widzieli ją w akcji, jedynie zwiększało to pragnienie. Stąd też wywarła taki wpływ na proces szkolenia i doktrynę użycia całej floty i to był równocześnie powód, dla którego nie miała prawa zdać sobie sprawy, jak silnie odcisnęła swe piętno na oficerach, załogach i całej flocie. Przyjęto jej podejście do tematu i pomysły z taką gotowością, że najprawdopodobniej z jej punktu widzenia wyglądało to tak, jakby to ona dostosowała się do już istniejących zasad. Było to zupełnie zrozumiałe, niemniej na swoistą ironię losu zakrawał tego skutek. W ten sposób bowiem Marynarka Graysona stała się bliższa ideałowi Królewskiej Marynarki niż ona sama.

Dawało to także unikalną i zupełnie nową perspektywę spojrzenia i oceny samej Honor Harrington. Hamish Alexander aż za dobrze znał menażerię najczęściej przyczepiających się do kogoś takiego osobników, od pochlebców i karierowiczów zaczynając, na wpatrzonych w bohatera jak w obrazek bezmyślnych naśladowcach kończąc. Jednych i drugich spotkał w szeregach graysońskiej floty, ale w zadziwiająco niewielkiej liczbie. Inną natomiast, równie godną podziwu kwestią była szeroka i różnorodna grupa jej zwolenników i pomocników. Kobieta, która urodziła się na innej planecie i znalazła w teokratycznym społeczeństwie od wieków zdominowanym przez mężczyzn, musiała być naprawdę kimś niezwykłym, skoro zyskała poparcie i przyjaźń tak rozmaitych osób. A zdobyła grono oddanych przyjaciół i zwolenników nie tylko w szeregach floty, ale praktycznie wszędzie, i byli to rzeczywiście bardzo różni ludzie. Od starego i konserwatywnego Howarda Clinkscalesa, który został zarządcą domeny Harrington, przez reformatora Benjamina IX rządzącego planetą, wielebnego Jeremiaha Sullivana, głowę Kościoła Ludzkości Uwolnionej, kanclerza Henry’ego Prestwicka będącego doświadczonym politykiem, aż do byłych oficerów Ludowej Marynarki takich jak obecny tu admirał Marynarki Graysona Alfredo Yu. White Haven spotkał Honor pierwszy raz po drugiej bitwie o Yeltsin — ranną, pełną żalu i poczucia winy. Wówczas jednak był jej bezpośrednim dowódcą i dzieliła ich naprawdę duża różnica zarówno stopnia, jak i pozycji społecznej. Teraz była mu równa (przynajmniej jeśli chodziło o Marynarkę Graysona), a jako patronka stała wyżej w hierarchii społecznej, mimo że jej tytuł był zupełnie świeży, a jego należał do najstarszych w całym Królestwie Manticore.

Hamish Alexander nie należał do osób, które czułyby się przytłoczone przez kogokolwiek. Zaliczał się do wąskiego grona osób mogących prywatnie zwracać się po imieniu do królowej i cieszył się zasłużoną reputacją najlepszego stratega Sojuszu. Potwierdzały ją w pełni jego osiągnięcia i zdawał sobie z tego sprawę, podobnie jak i z faktu, iż naprawdę nie było lepszego od niego w jakiejkolwiek znanej flocie w galaktyce. Nie był arogancki, a przynajmniej nie starał się być, i nie wywyższał się, ale miał świadomość własnej wartości i nie udawał fałszywie skromnego. Wiedział jednak również, że Honor rozpoczęła karierę bez atutu w postaci arystokratycznego nazwiska czy rodziny pilnującej, by jej kariera przebiegała bez opóźnień i kłopotów przez nią samą nie zawinionych.

On sam w większości zapracował na awanse własnymi osiągnięciami, ale nie krył bynajmniej przed sobą, że fakt urodzenia się w tej akurat rodzinie dał mu okazje, które co prawda potrafił wykorzystać, ale których najprawdopodobniej by nie miał w innych okolicznościach. Pozycja i wpływy rodu dały mu przewagę zwłaszcza w początkowym okresie służby. Tego Honor nigdy nie miała. A na Graysonie pokazała, kim jest i co potrafi osiągnąć, jeżeli tylko nikt z małpią złośliwością nie będzie jej przeszkadzał. Dla kogoś takiego jak earl White Haven było to prawie że upokarzające. A przynajmniej mogłoby być, gdyby był to ktoś o innym charakterze.

On znacznie bardziej ją podziwiał, niż jej zazdrościł. Była prawie o połowę od niego młodsza, a pięła się w górę błyskawicznie. Fakt — wysoce pomocna w tak szybkiej karierze była wojna, która ogarnęła ten rejon przestrzeni. Podobnego konfliktu tak pod względem skali, jak i konsekwencji galaktyka nie oglądała od wieków. Nie była to bowiem wojna, którą mógł zakończyć wynegocjowany pokój czy podbój którejś ze stron. W tej wojnie przegrany zostanie nie tylko pokonany, lecz i zniszczony. Walka trwała już sześć lat standardowych i mimo pasma sukcesów Sojuszu i jego zdobyczy terytorialnych jej zakończenie nie majaczyło nawet na horyzoncie. W społeczeństwie od trzech pokoleń używającym prolongu, dzięki któremu średnia długość życia wzrosła do ponad trzystu lat standardowych, awanse w każdym rodzaju sił zbrojnych, zwłaszcza na najwyższe stanowiska, musiały być procesem powolnym. W przypadku Royal Manticoran Navy w okresie poprzedzającym wybuch wojny przebiegał on znacznie szybciej niż na przykład we flocie Ligi Solarnej z uwagi na jej gwałtowny rozwój. Prawdziwe jednakże przyspieszenie tempa awansów nastąpiło po rozpoczęciu walk, a to z tego prostego powodu, że nawet odnoszący zwycięstwa admirałowie giną czasami, zaś tempo wzrostu liczebnego floty potroiło się od chwili wybuchu wojny. Nawet nie próbował przewidywać, w jakim stopniu ktoś taki jak Honor może zakończyć służbę, jeżeli przeżyje, ma się rozumieć. Ani też jaki będzie miał wpływ na jej przebieg i przyszłość Królewskiej Marynarki oraz Gwiezdnego Królestwa. To ocenią dopiero przyszłe pokolenia historyków, ale ani przez chwilę nie wątpił, że jeśli Honor pożyje wystarczająco długo, to taki wpływ wywrze, i to istotny.

Pytania związane z jej przyszłością nurtowały Hamisha od chwili zjawienia się na Graysonie. Być może dlatego, że Honor stała się w pewnym sensie jego gospodynią, gdyż wspaniałomyślnie zaproponowała mu gościnę w Harrington House na cały czas pobytu. Było to rozsądne, jako że Alvarez Field, czyli główna baza planetarna Marynarki Graysona, w której mieściło się Centrum Symulacji Taktycznych imienia Bernarda Yanakova, oddalona była od domeny Harrington zaledwie o trzydzieści minut lotu. A dopóki przynajmniej większość okrętów wchodzących w skład 8. Floty nie znajdzie się fizycznie w systemie Yeltsin, przeważającą część ćwiczeń sztabu i obecnych już jednostek można było prowadzić jedynie w symulatorach. I ani preferencje samego White Havena, ani całej Marynarki Graysona nie miały na to najmniejszego wpływu.

Dlatego też Hamish Alexander powinien mieszkać gdzieś w pobliżu, a domena Harrington idealnie się do tego nadawała. Honor zaprosiła go, by zamieszkał w jej oficjalnej siedzibie i centrum administracyjnym, jakie stanowił Harrington House, mimo że sama chwilowo przebywała w Gwiezdnym Królestwie. Skorzystał z tego zaproszenia i to nie dlatego, że stanowiło nieoficjalny wyraz aprobaty dla jego stosunków z Marynarką Graysona. Nie potrzebował takiej aprobaty, zresztą wątpił, by Honor w ogóle o czymś podobnym pomyślała, ale równocześnie nie widział powodu, dla którego nie miałby skorzystać z nadarzającej się okazji, a za wyborem takiego lokum przemawiały w dodatku logistyka i lenistwo.

Być może właśnie dlatego, że jej nie było, a on mieszkał w jej domu i miał kontakt z jej służbą, oficerami, zarządcą i członkami ochrony, odkrył aspekty osobowości Honor, których istnienia nie byłby w stanie nawet podejrzewać w innych warunkach. Miał dziewięćdziesiąt trzy standardowe lata i wiele w życiu widział, ale teraz pozostawał pod wrażeniem, by nie rzec pod urokiem kobiety, z którą rozmawiał ledwie kilkanaście razy. Tak na dobrą sprawę prawie jej nie znał, ale z drugiej strony miał poczucie, że poznał ją tak dobrze jak niewiele osób w życiu, i po części nie mógł się doczekać, by porównać wyobrażenie z rzeczywistością.



* * *


Honor Harrington rozsiadła się wygodniej w fotelu i robiła co mogła, by nie parsknąć śmiechem, obserwując wysiłki majora Andrew LaFolleta, zastępcy dowódcy Gwardii Harrington i szefa jej osobistej ochrony. Z majora widać było głównie wypięty tyłek i parę nóg, gdyż reszta znajdowała się pod parą foteli umieszczonych bliżej dziobu pinasy, na które miała doskonały widok.

— Mówię ci, Jason, wyłaź! — rozległa się spod foteli zduszona prośba. — Za minutę wejdziemy w atmosferę i nie będzie ci tam wygodnie. To jak będzie: wyjdziesz?

Odpowiedziało mu wesołe bleeknięcie.

LaFollet zaklął, wyczołgał się spod foteli i siadł na pokładzie.

Był potargany, ale spojrzenie, jakie posłał podkomendnym, wręcz zapraszało do choćby jednego słowa komentarza. Był to próżny trud, pozostali bowiem członkowie osobistej ochrony Honor co do jednego zajęci byli wpatrywaniem się we wszystko poza nim. Miny mieli przy tym poważne, wykazując podziwu godne opanowanie, by nie rzec determinację.

LaFollet obserwował ich przez chwilę z gasnącą nadzieją w oczach. Potem westchnął, uśmiechnął się ironicznie i przeniósł wzrok na brązowo-białego treecata zwiniętego w kłębek na fotelu sąsiadującym z zajmowanym przez Honor, i oświadczył:

— Nie żebym się czepiał, ale może byś się wzięła do roboty i wyciągnęła go stamtąd!

— Ma rację, Sam — poparła go Honor, uśmiechając się coraz szerzej. — W końcu to twój syn. I w przeciwieństwie do majora gabarytami pasujesz pod fotel.

Samantha spojrzała na nią z rozbawieniem i pokazała w uśmiechu ostre, śnieżnobiałe kły. Dwa małe łepki zwieńczone sterczącymi uszami uniosły się sennie z ciepłego gniazda, jakie tworzyło jej ciało zwinięte wokół pary kociąt, toteż delikatnie acz zdecydowanie wcisnęła je chwytną łapą na poprzednią pozycję. I spojrzała na kremowo-szarego treecata rozciągniętego wygodnie na kolanach Honor. Jedynie Honor była w stanie wychwycić echo ich telepatycznej rozmowy, ale nawet ona nie potrafiła usłyszeć jej treści. Nikt natomiast nie miał cienia wątpliwości, co też Samantha powiedziała Nimitzowi, gdyż ten westchnął, zastrzygł uszami na znak zgody i zeskoczył na pokład.

Przemaszerował do foteli, pod które próbował wczołgać się LaFollet, i położył się, wspierając głowę na skrzyżowanych łapach. Następnie wbił wzrok w ciemność panującą pod siedziskami i Honor ponownie poczuła echo czyichś myśli zmieszane z dumą, rozbawieniem i zdecydowaniem emanującymi od Nimitza.

Z tego co wiedziała, żaden inny człowiek nie był w stanie wyczuć emocji treecatów, nie mówiąc już o odbieraniu emocji innych ludzi za ich pośrednictwem. Ona to potrafiła, ale mimo niezwykłej siły więź łącząca ją z Nimitzem była zbyt zagmatwana, by umiała dzięki niej odczytać jego myśli. Tym razem zorientowała się jednak, iż Nimitz stara się wysyłać myśli proste i jasne, co było zupełnie zrozumiałe, jako że ich odbiorcą był czteromiesięczny kociak.

Przez kilkanaście sekund nic się nie działo, po czym spod foteli dobiegło pełne rezygnacji westchnienie i wyłonił się łepek będący miniaturową kopią Nimitza, a należący do Jasona. James MacGuiness ochrzcił tak najbardziej awanturniczo nastawionego kociaka w dowód uznania dla jego ciągłych i samodzielnych wypraw badawczych. W sumie Honor powinna była się spodziewać, że nowe, nieznane terytorium, jakim była pinasa Marynarki Graysona, okaże się nieodpartą pokusą przynajmniej dla niego. Wszystkie treecaty należały do ciekawskich, a zwłaszcza młode, ale zacięcie, z jakim tej skłonności oddawała się cała czwórka kociąt, bywało przerażające. Jason był najgorszym utrapieniem, gdyż po prostu był najodważniejszy i lubił samodzielne wyprawy badawcze. Honor nie mogła się nadziwić, jakim cudem treecaty dożywają pełnoletności, jeśli w swym naturalnym środowisku zachowują się podobnie. Te nie żyły w dzikiej puszczy i na dodatek wszyscy ludzie obecni na pokładzie pinasy odruchowo ich pilnowali i uważali na nie.

I nie tylko ludzie. Nimitz złapał Jasona prawą chwytną łapą, a niemal równocześnie brązowo-biała samica pojawiła się na oparciu innego fotela z kolejnym podróżnikiem w zębach. Nie zważając na jego protesty, zręcznie przeskoczyła z oparcia na oparcie i błyskawicznie dostarczyła ciężko niezadowolonego młodego z powrotem w zasięg łap Samanthy. Honor rozpoznała w niezadowolonym kociaku Achillesa — jedynie trochę ustępującego bratu eksplorera.

Obserwując całe to pedagogiczne polowanie, doszła do wniosku, że najprawdopodobniej nawet MacGuiness nie zdaje sobie sprawy, jak rzadkiego wydarzenia jest świadkiem. Treecaty, które adoptowały ludzi, prawie nigdy nie łączyły się w pary i nie rozmnażały, a jeśli już taki ewenement miał miejsce, matki wracały na planetę, by urodzić i wychować młode pod opieką klanu, z którego pochodziły albo one, albo ich partnerzy. Poza rangersami należącymi do Sphinx Foresty Commission naprawdę niewielu ludzi miało okazję zobaczyć małe treecaty, a nikt — z tego co wiedziała — nie był dotąd świadkiem urodzenia i wychowania kociąt w ludzkiej społeczności.

A tak właśnie postąpili Nimitz i Samantha, zaskakując zarówno Honor, jak i Royal Manticoran Navy. Ta ostatnia już dość dawno zmuszona była ustanowić konkretne zasady na wypadek zaistnienia tak rzadkiego zjawiska jak ciężarny treecat połączony więzią z członkiem załogi któregoś z należących do niej okrętów. Dlatego właśnie Honor osiem miesięcy temu, czyli zaraz po powrocie z Konfederacji Silesiańskiej, otrzymała przydział do służby w obrębie systemu Manticore. W ten sposób Samantha przestała być narażona na jakiekolwiek ryzyko zwiększonego napromieniowania i znalazła się w bezpośredniej bliskości Sphinxa, z którego pochodziła. Fakt, że Honor nigdy nie została przez nią adoptowana, nieco skomplikował sytuację, ale śmierć adoptowanego przez nią człowieka po tym, jak Nimitz został jej partnerem, przeważyła szalę. On i Honor byli bowiem jedyną rodziną, jaka jej pozostała, i choć był to wypadek bez precedensu, Admiralicja uznała, że Honor należy się urlop macierzyński przyznawany adoptowanemu przez samicę, a nie samca człowiekowi. Przy okazji umożliwiło to przydzielenie Honor do Komisji Rozwoju Uzbrojenia na okres tegoż urlopu. Było to wysoce rozsądne posunięcie, jako że i tak musiałaby spędzić sporo czasu, zdając komisji relację, jak sprawdziły się najnowsze pomysły dotyczące praktycznego użycia nowych czy też poważnie zmodernizowanych rodzajów uzbrojenia, z jakimi miała do czynienia. Jej doświadczenia w tej kwestii były unikalne, gdyż była jedynym oficerem, który dowodził eskadrą krążowników pomocniczych wyposażonych w owe nowinki techniczne. Ku swemu zaskoczeniu Honor nader miło wspominała ten właśnie okres.

Jednakże pomimo wszelkich wysiłków Królewskiej Marynarki Samantha uporczywie odmawiała współpracy w kwestii ułatwienia jej życia. Zresztą być może należało się tego spodziewać, bo jak dowiedziała się Honor, prawie wszystkie samice, które adoptowały ludzi, wybrały rangersów i nigdy nie opuściły Sphinxa. Dane na ten temat co prawda nie były w idealnym porządku i nie musiały być kompletne, ale większość adopcji została zarejestrowana i opisana. Z tych informacji jasno wynikało, iż w czasie ponad pięciu wieków standardowych, jakie minęły od pierwszego kontaktu ludzi i treecatów, jedynie osiem samic adoptowało kogoś innego niż rangersów Służby Leśnej. W tej liczbie znajdowała się Samantha. Już to chociażby powinno jej powiedzieć, że jest mało prawdopodobne, by Sam czuła się zobowiązana do przestrzegania jakichkolwiek „normalnych” zwyczajów, ale i tak zaskoczyło ją, gdy Nimitz całkiem jednoznacznie dał jej do zrozumienia, że Samantha wraz z młodymi chce jej towarzyszyć w podróży na Grayson.

Według Honor był to zły pomysł. Ona, a więc i Nimitz mieli wkrótce po powrocie otrzymać przydział do normalnej liniowej służby, co oznaczało, że Samantha pozostanie sama z czterema przedsiębiorczymi kociakami na obcej planecie. I to co gorsza na planecie, której środowisko w niewidoczny sposób było zabójcze nawet dla dorosłego treecata. A co najgorsze ona i młode byliby jedynymi treecatami na całej planecie, toteż Sam zostałaby pozbawiona opieki czy rady starszych i bardziej doświadczonych przedstawicielek swego gatunku, pomagających zwykle w wychowaniu młodych na Sphinxie.

Próbowała to obojgu wytłumaczyć i była pewna, że Nimitz zrozumiał, o co jej chodzi. Nie miała jednakże pewności, czy dotarło to do Samanthy mimo pośrednictwa Nimitza, jako że nie zrobiło to na niej żadnego wrażenia. Albo telepatia zawiodła, albo Sam okazała się bardziej nieodpowiedzialna, niż Honor dotąd sądziła.

O tym, że wnioski te są fałszywe, Honor przekonała się na tydzień przed odlotem na Grayson. Nigdy nie zastanawiała się, jaką pozycję w klanie zajmuje Samantha. Była znacznie młodsza od Nimitza, i Honor odruchowo przyjęła, że ktoś tak młody nie może być specjalnie ważny, zwłaszcza w klanie, do którego trafił poprzez „małżeństwo”. Zmuszona była raczej radykalnie przewartościować swoją ocenę, gdy pewnego ranka na progu zjawiło się osiem treecatów należących do klanu Nimitza, w tym trzy samice i do tego starsze niż Samantha.

Kiedy rozległ się dzwonek u drzwi liczącego sobie pięćset lat rodzinnego domu stojącego u podnóża gór Copper Wall i MacGuiness otworzył je, Honor przez moment była pewna, że ma przywidzenia. A potem, gdy osiem treecatów wmaszerowało do domu, że to pomyłka. Dopiero widok Nimitza i Samanthy witających ich niczym oczekiwanych gości, i to w dodatku gości mile widzianych, przekonał ją, że wrażenie było całkowicie błędne. Cała ósemka dostojnie wkroczyła do jadalni, zajęła miejsca przy stole i spoglądała na nią wyczekująco, a ona była tak otumaniona tym, co widziała, że dopiero zdecydowana interwencja Nimitza przypomniała jej o dobrych manierach. Przedstawiła się gościom, a Mac udał się do szklarni po dodatkowe zapasy selera.

Każdy z treecatów potwierdził z powagą jej samoprezentację, a Honor zdecydowała się złamać kolejny zwyczaj. Dotąd uznawano za nieuprzejmość nadawanie treecatom imion, dopóki nie dokonały adopcji, ale teraz zjawiło się ich zbyt wiele, by można było uniknąć niesamowitego zamieszania, nie nazywając ich jakoś od razu. Biorąc pod uwagę jej upodobanie do historii marynistyki i marynarek wojennych pływających po ziemskich morzach przed wiekami, trudno było się dziwić, że samce otrzymały następujące imiona: Nelson, Togo, Hood, Farragut i Hipper. Z samicami było trudniej, gdyż przyjęło się, by dobierać im imiona pasujące do osobowości, a poznanie tych ostatnich wymagało czasu. Dlatego też dopiero po paru dniach doszła do wniosku, że może wybrać dla nich stosowne imiona.

Sprawę załatwiła w znacznej części hierarchia panująca w grupie. Najstarsza została Herą, gdyż wszystkie treecaty z wyjątkiem Nimitza słuchały jej poleceń bez sprzeciwów. Jej zastępczyni i doradczyni stała się Atheną, trzecia zaś, niewiele starsza od Samanthy, za to najbardziej zadziorna, otrzymała imię Artemis. Ona też zajęła się uczeniem kociąt podstawowych zasad śledzenia i polowania.

Treecaty przyjęły nowe imiona z radosną aprobatą, co rozwiało obawy Honor. Zajęły się także zadomawianiem się, jakby od zawsze stanowiły część rodziny i miały na zawsze w niej pozostać.

Treecaty znajdowały się pod szczególną ochroną, co więcej — Dziewiąta Poprawka do Konstytucji Gwiezdnego Królestwa Manticore gwarantowała im specjalny status jako rdzennym, obdarzonym świadomością mieszkańcom planety Sphinx. Prawa przyznające im własność ponad jednej trzeciej powierzchni planety i chroniące przed jakimkolwiek wykorzystaniem były, łagodnie rzecz ujmując, stanowcze i wszechstronne, ale ich twórcy nigdy nie podejrzewali nawet zaistnienia sytuacji podobnej do tej. Więź adopcyjna prawnie miała taki sam status jak małżeństwo, na czym oparto przepisy Admiralicji dotyczące urlopów macierzyńskich. To, że Samantha nie adoptowała Honor, już spowodowało, iż sprawa należała do precedensowych, jako że nigdy nie było człowieka posiadającego dwa treecaty. Ponieważ stanowiły one parę, sprawa budziła powszechne zrozumienie i nie wywoływała rozbieżności w ocenie. Natomiast wieść, że ta sama osoba ma jeszcze osiem treecatów, przekraczała granice pojmowania niektórych urzędników. Nikt nigdy nie rozważał nawet sytuacji, w której jeden człowiek staje się odpowiedzialny za dziesięć treecatów (kociaków nie licząc) i na dodatek ma zamiar wywieźć je poza planetę. To przekraczało wyobraźnię nie tylko urzędników.

Dlatego też pewnego popołudnia w posiadłości Harringtonów zjawił się tuzin rangersów zdecydowanych uratować osiem „dzikich” treecatów przed porwaniem. Ich zdecydowanie okazało się jednak niczym w porównaniu z determinacją ratowanych, nie życzących sobie kategorycznie żadnego ratunku. Nie wiadomo, czym by się to zakończyło, gdyby dwóm rangersom nie towarzyszyły ich treecaty, które jednoznacznie dały do zrozumienia, iż uważają, że przyjaciele Samanthy i Nimitza mają pełne prawo udać się z kim chcą i gdzie chcą, a ludziom nic do tego. Naturalnie poza wybranymi przez samych zainteresowanymi.

Rangersi wycofali się mocno ogłupiali, a Foresty Commission zdecydowała całkiem rozsądnie dać sobie spokój z całą sprawą. Do akcji przystąpiła natomiast Admiralicja, która najwyraźniej potrzebowała nieco więcej czasu, żeby otrząsnąć się z szoku. Podjęte działanie było zgodne z filozofią niektórych wojskowych, głoszącą, że wszystko da się załatwić rozkazem. Honor otrzymała takowy, nakazujący jej pozostawienie Samanthy z klanem Nimitza. To jeszcze była w stanie zrozumieć, jako że pierwotnie miała taki zamiar. Za przesadę uznała jednakże ciąg dalszy rozkazu zabraniający jej wstępu z jakimkolwiek innym niż Nimitz treecatem na pokład okrętu, który miał ją przewieźć na Graysona.

Na nieszczęście dla ich Lordowskich Mości regulamin nie wymagał, by oficerowie czy członkowie załóg musieli korzystać w takich sytuacjach z transportu wojskowego. Kiedy Honor upewniła się, że treecaty jak najpoważniej chcą udać się wraz z nią, poszukała innych środków transportu. W pierwszym momencie chciała wynająć kabinę na liniowcu pasażerskim, potem zaczęła rozważać wyczarterowanie niewielkiej cywilnej jednostki. Najrozsądniejsze rozwiązanie, które zresztą nawet przez myśl jej nie przeszło, podsunął Willard Neufsteiler zarządzający jej finansami. Poradził mianowicie, by kupiła sobie stosowny statek.

Ponieważ niewielkie, nie uzbrojone i nie wyposażone w najnowsze oprzyrządowanie statki cywilne kosztowały w granicach siedemdziesięciu milionów dolarów, pomysł wydał się jej, łagodnie mówiąc, ekstrawagancki, dopóki Willard nie uświadomił jej dwóch rzeczy. Pierwszej — że jest aktualnie posiadaczką ponad trzech i pół miliarda dolarów, i drugiej — że kupienie statku na firmę, czyli na Sky Domes Ltd., w sumie nawet się opłaci. Ponieważ firma zarejestrowana była na Graysonie, Honor jako patronka zwolniona była z opłat rejestracyjnych, zakup taki dawał zaś prawo do sporego odpisu podatkowego w Królestwie Manticore. Ponadto był w stanie wynegocjować dość atrakcyjną cenę, gdyż Hauptman Cartel wymieniał właśnie część swej floty. W ten sposób Honor stała się właścicielką prawie nowej i nieco większej niż się spodziewała jednostki, która na dodatek miała mieć całkiem sensowne wykorzystanie w przyszłości. Jak wytłumaczył jej Willard z kalkulatorem w ręku, jej zwiększająca się zasobność wymuszała coraz więcej przelotów między Graysonem a Manticore. Trasę tę musieli pokonywać zarządzający rozmaitymi gałęziami firmy oraz sam Willard, a posiadanie własnego statku nie dość, że dawało większą elastyczność w dysponowaniu czasem i uniezależniało ich od tego, czy będą miejsca na liniowcu pasażerskim, to w dodatku na dłuższą metę będzie tańsze. A w miarę upływu czasu i wzrostu jej majątku statek będzie coraz bardziej użyteczny.

I tak ku swemu sporemu zaskoczeniu i zadowoleniu powróciła na Graysona nie na pokładzie okrętu wojennego którejś z dwóch flot i nie w towarzystwie jednego treecata, ale na pokładzie własnego jachtu RMS Paul Tankersley o masie pięćdziesięciu tysięcy ton w towarzystwie czternastu treecatów. Jacht należał do klasy Star Falcon i okazał się wygodniejszy, niż się spodziewała. Dopiero w trakcie podróży zorientowała, się co tak naprawdę zrobiła.

A ni mniej, ni więcej, tylko pomagała treecatom dokonać pierwszej w dziejach ich gatunku inwazji planetarnej. Przyjaznej co prawda, ale jednak inwazji. Nimitz i reszta jego klanu, o ile nie cała populacja treecatów, doszli bowiem najwyraźniej do wniosku, że czas skolonizować inną niż rodzinna planetę. A to samo w sobie oznaczało olbrzymią zmianę w ich stosunkach z ludźmi i udowadniało niezbicie, że są istotami znacznie inteligentniejszymi, niż nawet Honor podejrzewała (o reszcie ludzkości nie wspominając). Wiedziała, że przynajmniej Nimitz zdawał sobie sprawę z konsekwencji, jakie mogła nieść tocząca się wojna dla jego rasy. Wielokrotnie miał okazję oglądać, do czego jest zdolna ludzka broń, przynajmniej w starciach między okrętami. Było całkiem możliwe, że inne treecaty widziały skutki użycia podobnego uzbrojenia przeciwko celom planetarnym i podzieliły się tą wiedzą. Możliwe także było, że Nimitz po prostu domyślił się ewentualnych skutków na podstawie tego, co sam widział. Zawsze wiedziała, że był inteligentniejszy od większości przedstawicieli jej własnego gatunku, toteż spytała go wprost, czy powodem tego nadzwyczajnego zachowania jest obawa przed zagrożeniem natury militarnej. Jak zwykle nie całkiem zrozumiała jego odpowiedź, ale to co najważniejsze, czyli potwierdzenie, było całkowicie jasne.

Zarówno on, jak i Samantha doskonale wiedzieli, co dla zamieszkujących planetę oznacza użycie przeciwko celom znajdującym się na jej powierzchni broni nuklearnej czy energetycznej. Wiedzę tę przekazali klanowi Nimitza i zdecydowano — tu Honor nie była pewna, czy zdecydował tak klan, czy cała populacja treecatów — że najwyższy czas zabezpieczyć się przed ewentualnym zniszczeniem Sphinxa lub jego części. Jak podejrzewała, w niedługim czasie inni ludzie znajdą się w podobnej co ona sytuacji i będą pomagali treecatom w przesiedleniu się na Manticore i Gryphona. A to z kolei nasuwało inne nieodparte wnioski: od dawna była przekonana, że treecaty są znacznie inteligentniejsze, niż to okazują, podobnie jak podejrzewała, że są telepatami. To ostatnie także nie ulegało już wątpliwości, przynajmniej dla niej. Ukrywanie prawdziwego poziomu inteligencji miało masę zalet z ich punktu widzenia i było wysoce logiczne. Żaden człowiek adoptowany przez treecata nigdy nie wątpił w siłę czy prawdziwość łączącej ich więzi. Ona sama wiedziała, że Nimitz kocha ją równie gorąco i szczerze jak ona jego. Ale liczba treecatów, które adoptowały ludzi, stanowiła ledwie drobną część całej ich populacji i Honor sądziła, że pełnią one także rolę zwiadowców i obserwatorów.

Nie wiedziała tego na pewno, ale przypuszczała, że Nimitz przy każdej okazji, gdy tylko znajdował się na Sphinxie, zdawał relację klanowi z tego, co przeżył i co widział od ostatniego pobytu na planecie. Być może treecaty na samym początku zdecydowały się zbierać jak najwięcej wiadomości o ludziach, którzy nieświadomie, ale jednak dokonali inwazji na ich planetę. Biorąc pod uwagę to, jak z jednej strony niszcząca, a z drugiej pomocna była ludzka technika, obserwowanie i uczenie się od ludzi było z pewnością sensownym posunięciem. Co prawda nigdy nie spytała Nimitza, czy zdaje takie relacje czy też nie, ale skoro ona opowiadała o swych przeżyciach czy doświadczeniach innym ludziom, głupotą byłoby sądzić, że on nie robił tego z członkami własnej rodziny. Poza tym nie miała nic przeciwko temu, by tak właśnie postępował.

Natomiast decyzja o utworzeniu pozaplanetarnej kolonii sugerowała zdolność treecatów do abstrakcyjnego myślenia na takim poziomie, jakiego nikt dotąd nie podejrzewał. Nie dość, że musiały przeprowadzić całkiem zaawansowaną analizę zagrożenia, o którym jedynie słyszały, to jeszcze stworzyć strategię na przyszłość, czyli myśleć perspektywicznie, do czego zdolnych było niewielu ludzi. Kiedy fakt ten przedostanie się do publicznej wiadomości, wszyscy „eksperci” od treecatów zmuszeni będą raczej radykalnie zmienić podejście do nich i wnioski co do stopnia ich rozwoju. A zwłaszcza te próbujące wyjaśnić, dlaczegóż to siedmioro spośród ostatnich dziewięciorga władców Gwiezdnego Królestwa Manticore zostało adoptowanych w czasie swych pierwszych wizyt na Sphinksie. Myśl ta wywołała jej złośliwy uśmieszek — jeśli bowiem słusznie podejrzewała, treecaty od dawna znacznie lepiej orientowały się w ludzkiej strukturze władzy i polityki, niż ktokolwiek ośmielił się przypuścić.

Ona tymczasem miała do załatwienia inne, bardziej palące kwestie związane z ich decyzją o imigracji. Bezwzględną korzyścią z tejże decyzji wynikającą było to, iż Samantha i Nimitz mieli do dyspozycji naprawdę liczną grupę nianiek, co było o tyle istotne, że ich przychówek wykazywał oszałamiającą wręcz energię i samodzielność. Nowo przybyłe treecaty wykazywały znacznie większą skłonność do interakcji z ludźmi niż większość ich „dzikich” pobratymców. Honor dotąd nie sprawdzała, jak będą reagowały na większy tłum, ale ani Mac, ani dwunastu członków jej osobistej ochrony nie stanowiło dla nich najmniejszego problemu. Co więcej, każdy z przybyszów formalnie przywitał się z każdym z ludzi, przedstawiony oficjalnie przez Nimitza lub Samanthę. Większość wzorem Nimitza przyjęła zwyczaj podawania prawej chwytnej łapy, reszta strzygła uszami lub machała ogonem w geście powitania i to tak, że nie można było inaczej go zinterpretować.

Z równym spokojem goście przenieśli się na pokład jachtu, gdzie dokładnie przestrzegali instrukcji Honor, by nigdzie nie zapuszczali się bez towarzystwa człowieka. Nie ulegało wątpliwości, że podobnie jak Nimitz czy Samantha doskonale rozumieją, iż ludzka technika może zabić przez przypadek, nie tylko celowo. Nie dość, że same unikały takiego zagrożenia, to starannie pilnowały kociaków, i to z niesłabnącą uwagą.

Zadanie okazało się nieco trudniejsze na pokładzie pinasy, raz dlatego, że małe oswoiły się już z wnętrzem jachtu, natomiast pinasę potraktowały jako doskonały plac zabaw, po drugie dlatego, że przelot trwał ledwie pół godziny. W przedziale pasażerskim nic nie mogło im zagrażać, za to było wiele kryjówek i nowości do zwiedzania. Opiekunowie robili co mogli, o czym świadczyło choćby dostarczenie Achillesa przez Herę z powrotem pod opiekę Samanthy, ale bywały chwile, zwłaszcza na samym początku lotu, gdy treecatów było wszędzie pełno. Korzystając z chwilowego spacyfikowania młodego pokolenia, Honor kolejny raz zastanowiła się, jak też mieszkańcy Graysona zareagują na tę pierwszą udaną w dziejach planety inwazję.

Osadnicy na Graysonie od samego początku mieli przeciwko sobie całe środowisko naturalne, które można było uznać za wysypisko toksycznych odpadów. Enklawy, w których ludzie mogli żyć, utrzymywano jedynie dzięki stałym i wytężonym wysiłkom. Od początku wprowadzono też drakońską kontrolę urodzeń utrzymywaną przez ponad milenium. W ciągu ostatnich trzystu lat sytuacja zaczęła się poprawiać, ale o radykalnej zmianie na lepsze można było mówić zaledwie od dziesięciu lat. Gdy Grayson przyłączył się do Sojuszu Manticore, posiadał już własne farmy orbitalne i przemysł tamże zlokalizowany. Natomiast ich rozwój nastąpił dopiero po napływie technologii z Gwiezdnego Królestwa, sytuacja zaś na powierzchni planety uległa poprawie, gdy pewien młody inżynier nazwiskiem Gerrick przedstawił swej patronce propozycję budowy całych farm i miast pod kopułami. Dotąd znajdowały się pod nimi jedynie poszczególne budynki, natomiast teraz dzięki dostępowi do nowych, wytrzymalszych materiałów i lepszych technik budowlanych możliwe stało się budowanie znacznie większych konstrukcji. Plan ten jednak przekraczał możliwości finansowe domeny Harrington. Nie przekraczał natomiast prywatnych możliwości hrabiny Harrington i w ten sposób powstała firma Grayson Sky Domes, Ltd. Od początku swego istnienia cierpiąca na nadmiar zamówień.

Był to jeden z powodów, dla których prywatny majątek Honor rósł prawie w postępie geometrycznym. Jak jej to kiedyś próbował tłumaczyć Willard, kiedy kapitał obrotowy przekroczy pewną wielkość graniczną, jest to właściwie proces samonapędzający się. Nadal tego nie pojmowała, choć zaczynała powoli orientować się w zawiłościach gospodarowania i korzystania z naprawdę dużych pieniędzy. Głównym zarządcą jej finansów i majątku pozostał jednak Neufsteiler — zawodowiec z wieloletnią praktyką. Dla mieszkańców Graysona sukces Sky Domes oznaczał szybki przyrost bezpiecznych przestrzeni mieszkalnych, a to z kolei — znaczne złagodzenie odwiecznych restrykcji dotyczących liczby mieszkańców w ogóle, a liczby urodzeń w szczególności.

A teraz w tę mieszankę miała trafić pierwsza grupa treecatów, czyli drugi inteligentny gatunek istot. Naturalnie większość mieszkańców Graysona dopiero po długim czasie zorientuje się, że treecaty są rzeczywiście gatunkiem inteligentnym, ale mogło to trwać krócej, niż sądziła. A na pewno szybciej, niż zrozumieją to obywatele Gwiezdnego Królestwa. Nimitz na Graysonie był zbyt widoczny, a po próbie zamachu na Benjamina zbyt popularny, by jego inteligencja mogła zostać nie zauważona. Nikt też, kto widział go w akcji (a dzięki powtarzaniu nagrania w mediach do upojenia widzieli wszyscy), nie traktował go jak maskotki, kotka kanapowego czy innego domowego zwierzątka. Niewielu obywateli Królestwa Manticore nie mieszkających na Sphinksie miało okazję zobaczenia treecata, za to wszyscy słyszeli o ich istnieniu, dlatego też stanowiły coś pozornie dobrze znanego i od dawna zaszufladkowanego. Stąd obywatelom Manticore znacznie trudniej będzie się przestawić na odmienne ich traktowanie. Dla mieszkańców Graysona będą to nowe i fascynujące istoty, które dopiero należy poznać, by wyrobić sobie o nich zdanie, a dla obywateli Gwiezdnego Królestwa były codziennością, o której zdanie od dawna mieli wyrobione.

Tak dla Honor, jak i dla Nimitza planeta pełna ludzi gotowych traktować treecaty tak, jak na to zasługują, była miłą odmianą. Honor liczyła, iż ludzie ci szybko zorientują się, że mają do czynienia z forpocztą inwazji, a nie z fanaberią zamożnej i mogącej sobie na to pozwolić kobiety. Na szczęście do jej praw jako patronki Harrington należało decydowanie, ilu i jakich emigrantów wpuścić na teren domeny. W początkowym okresie kolonizacji Graysona oznaczało to także obowiązek decydowania, który z mieszkańców musi umrzeć, gdyż konieczne było utrzymanie populacji w równowadze umożliwiającej przeżycie przy dostępnych w domenie środkach. Honor była niezwykle wdzięczna losowi, że od dawna nikt już nie musiał wypełniać tego obowiązku. Mimo to Grayson pozostał planetą, której mieszkańcy zdecydowani byli dostosowywać liczebność populacji do możliwości z konsekwencją, która wywołałaby zapewne zachwyt najbardziej radykalnych „zielonych” działających na Ziemi w okresie poprzedzającym loty kosmiczne. W takie właśnie warunki Honor zamierzała wprowadzić treecaty.

Na szczęście populacja treecatów wzrastała znacznie wolniej, niż można by sądzić, zwłaszcza na podstawie faktu, iż cztery młode w jednym miocie stanowiły normę. A to dlatego, że samica była kotna nie częściej niż co osiem do dziesięciu lat standardowych. Ponieważ treecaty żyły około dwustu lat standardowych, a płodne pozostawały przez jakieś sto pięćdziesiąt, i tak jedna para mogła spłodzić imponującą liczbę potomków, ale trwało to dość długo. Na Graysonie społeczności obu ras będą musiały żyć razem w enklawach pozbawionych naturalnego, zabójczo trującego środowiska. Co powinno mieć ciekawe skutki, jeżeli chodzi o liczbę adopcji…

Honor uśmiechnęła się i natychmiast spoważniała — nawet przy wzroście liczby adopcji treecaty i tak będą musiały znaleźć sobie niszę ekologiczną w tym nowym, radykalnie odmiennym od puszczy środowisku. Z tego co o nich wiedziała, była pewna, że to zrobią, i to w sposób, który uczyni z nich cenionych obywateli planety. Tymczasem jednak musiała użyć swej pozycji, by prawnie zapoczątkować ich kolonię w domenie Harrington. Biorąc pod uwagę fascynację i dumę z „ich” Nimitza wykazywaną dotąd przez jej mieszkańców, spodziewała się, że początki te będą wyglądały nie najgorzej.

A w głębi duszy obawiała się nawet, iż największym problemem może okazać się zbyt mała liczba treecatów w okolicy.



* * *


Pinasa wylądowała z delikatną precyzją.

Pilot wyłączył napęd antygrawitacyjny, zablokował cumy elektromagnetyczne i kolejno wygasił resztę systemów pokładowych, podczas gdy oczekujący na lądowisku cierpliwie stali poza żółtym kręgiem oznaczającym rejon zagrożenia przy tym manewrze. Dopiero na samym końcu odblokował i otworzył drzwi śluzy prowadzącej na zewnątrz.

W normalnych okolicznościach w tym momencie orkiestra zaczęłaby grać „Marsz Patrona”. Ponieważ jednak lady Harrington dawno już kategorycznie określiła, przy jakich to wyjątkowych okazjach orkiestra może grać, i zakazała przy wszystkich innych nawet jej obecności na lądowisku, popierając zakaz nader obrazowymi groźbami tego, co spotka zainteresowanych w razie jego nieprzestrzegania na płycie nadal panowała błoga cisza.

Gdy nad drzwiami śluzy rozbłysło zielone światło, jako pierwsi do stóp rampy podeszli najdostojniejsi z oczekujących, Katherine Mayhew i Howard Clinkscales. W drugiej parze szli Miranda LaFollet i White Haven jako najwyższy rangą przedstawiciel Gwiezdnego Królestwa Manticore. Tak jak White Haven się spodziewał, lady Harrington pojawiła się na szczycie rampy z treecatem na ramieniu. Czego się jednak nie spodziewał, to tego, że ubrana będzie w mundur Royal Manticoran Navy, a nie Marynarki Graysona. Sprawiło mu to przyjemność, lecz zaskoczyło podwójnie — gdy widział ją ostatnim razem, miała na kołnierzu złotą planetę, a na rękawie cztery wąskie galony, czyli dystynkcje kapitana z listy. Teraz kołnierz jej kurtki mundurowej zdobiły dwie planety, czwarty zaś galon był znacznie szerszy.

Oznaczało to awans na komodora, o którym wcześniej nie wiedział, a teraz przyjął z zadowoleniem. Co prawda nadal nie był to stopień, na który już dawno zasłużyła, ale przynajmniej zrobiono krok we właściwą stronę. A na dodatek świadczyło to niezbicie o osłabnięciu politycznej wendety rozpętanej przez opozycję.

Zauważył też, że do dotychczasowych odznaczeń, czyli Gwiazdy Graysona, Manticore Cross, Order of Gallantry, Monarszego Podziękowania i CGM z okuciem przybyły jej Saganami Cross i Medal Prezydencki Sidemore, tworząc imponującą kolekcję. To był również powód do radości, choć z drugiej strony doskonale i lepiej niż inni zdawał sobie sprawę, jakim kosztem każda z tych blaszek i wstążek została zdobyta. Sam miał aż zbyt wiele koszmarów w szczególnie złe noce, by nie wiedzieć, jak ciężko ona za nie płaciła.

Z ponurego nastroju wyrwało go zachowanie Katherine, która podbiegła do Honor, miast kroczyć dostojnie, jak wypadało pierwszej żonie Protektora Benjamina. Katherine Mayhew była drobnej budowy nawet jak na standardy graysońskie, a więc niższa od Honor o dobre pięćdziesiąt centymetrów. Jej wyszywana klejnotami suknia ostro kontrastowała z czarnym, zdobionym złotem uniformem RMN, ale obie razem wcale nie wyglądały głupio czy dziwnie, a w ich zachowaniu nie było nic sztucznego. Była to autentyczna przyjaźń, dalece wykraczająca poza oficjalnie zażyłe stosunki, jakich należało się spodziewać po żonie głowy państwa i jednym z jego najpotężniejszych wasali oraz sprzymierzeńców.

A potem Honor przywitała się z Clinkscalesem i Hamish Alexander uniósł brwi, nie mogąc zapanować nad zaskoczeniem, lady Harrington uściskała bowiem starego dinozaura. Taki pokaz publicznej zażyłości między przedstawicielami różnych płci był niesamowitą wręcz rzadkością na Graysonie, a Honor nie bardzo w jego opinii pasowała do wizerunku kogoś robiącego gesty „pod publikę”. W tym momencie dostrzegł wyraz twarzy Howarda Clinkscalesa i zrozumiał, że nie był to żaden propagandowy gest.

Nadal przetrawiał tę informację, gdy w drzwiach pinasy pojawił się drugi treecat. Przez moment White Haven przyjął, że jest to partnerka Nimitza, ale prawie natychmiast zmuszony był zmienić zdanie, gdyż w ślad za nim pojawił się trzeci, a zaraz potem czwarty i następne. Cała procesja treecatów dostojnie zeszła po rampie. Cztery niosły w pyskach próbujące się uwolnić kociaki, a White Haven gapił się na to osłupiały. Nikt nie wspomniał mu, że coś podobnego ma się zdarzyć; dopiero po dłuższej chwili dostrzegł równie osłupiałe miny reszty obecnych i zrozumiał, że nie tylko jemu. Poczuł trudną do opanowania chęć, by się roześmiać — Honor Harrington ponownie pokazała, że dar stawiania na głowie status quo nadal jej nie opuścił.



* * *


Honor uśmiechnęła się, słysząc, jak Katherine traci głos w połowie zdania. Zastanawiała się, czy nie uprzedzić przynajmniej najbliższych, na co się zanosi, ale zrezygnowała z tego. Paul Tankersley był szybką jednostką jak wszystkie jachty tej klasy, będące cywilną wersją jednostek kurierskich poprzedniej generacji. Nie nadawał się do przewozu większych ładunków, był za to idealny do przewozu wiadomości lub niewielkich grup osób. A to oznaczało, że najszybszy z obecnie używanych kurierów pocztowych mógł dotrzeć na Graysona jedynie nieco wcześniej niż dobę przed nim. Ponieważ sama nie była do końca pewna, jaka będzie reakcja mieszkańców planety, zdecydowała, iż całkowita niespodzianka będzie lepszym rozwiązaniem, zwłaszcza iż będzie przy niej obecna. Nadal była o tym przekonana, ale poczuła falę niepewności, gdy na lądowisku zapadła cisza wywołana widokiem procesji. Treecaty zaś zeszły z rampy, ustawiły się w równy szereg i usiadły na czterech łapach. Te, które nie były zajęte kociakami chcącymi jak najszybciej znaleźć się na ziemi, spokojnie przyglądały się zebranym.

A zebrani przyglądali się im.

— Howard, Katherine — Honor przerwała ciszę — pozwólcie mi przedstawić najnowszych mieszkańców domeny Harrington. Są to: Samantha, partnerka Nimitza, i jej przyjaciele: Hera, Nelson, Farragut, Artemis, Hipper, Togo, Hood i Athena. Kocięta to: Jason, Cassandra, Achilles i Andromeda. A wy pozwólcie, że wam przedstawię Howarda Clinkscalesa, Katherine Mayhew, Mirandę LaFollet, earla Whi…

I zamilkła w pół zdania, gdyż w tym momencie oczy Farraguta i Mirandy spotkały się. Dzięki łączącej ją z Nimitzem więzi Honor poczuła szok przypominający psychiczny ekwiwalent ciosu młotkiem. W następnej sekundzie Farragut wystartował w stronę Mirandy niczym szaro-kremowa błyskawica. Gdy znalazł się dwa metry od niej, skoczył i Honor usłyszała, jak Andrew LaFollet wciąga z gwizdem powietrze. Doskonale wiedział, co potrafią z człowieka zrobić pazury i kły treecata, i miał już ostrzec siostrę, gdy zrozumiał, że ta nie potrzebuje żadnego ostrzeżenia. Jej oczy stały się wielkie, okrągłe, błyszczące wewnętrznym blaskiem, pełne zaskoczenia i radości. Odruchowo wyciągnęła ramiona, a Farragut wskoczył w nie tak naturalnie, jakby robił to od dawna. Miranda przytuliła go natychmiast i powietrze wypełnił basowy, pełen zadowolenia pomruk, gdy on objął ją za szyję chwytnymi łapami i w ekstazie pocierał policzkiem o jej policzek.

— Proszę, proszę! — mruknęła Honor, co zabrzmiało niesamowicie głośno w panującej ciszy. — Widzę, że przynajmniej ich nie trzeba już sobie przedstawiać.

Miranda nawet nie podniosła głowy, nadal wpatrzona w Farraguta.

Za to Katherine odchrząknęła i spytała:

— Czy to jest to, co myślę, że jest?

Honor przytaknęła ruchem głowy, a potem wyjaśniła:

— W rzeczy samej. Właśnie byłaś świadkiem pierwszej adopcji mieszkańca Graysona przez treecata ze Sphinxa… i nikt nie ma najmniejszego pojęcia, gdzie piorun uderzy następnym razem.

— To rzeczywiście jest zupełnie przypadkowe, milady? — spytał Clinkscales tonem, w którym dało się wyczuć leciutką, gdyż dobrze maskowaną przez lata dyscypliny zazdrość.

Honor wzruszyła ramionami.

— I tak, i nie. To znaczy z naszego punktu widzenia jest przypadkowe, z ich nie, ale niestety nie jesteśmy w stanie domyślić się, jakimi kryteriami się kierują — wyjaśniła. — Z moich obserwacji wynika, że każdy z nich ma indywidualny system ocen, i wątpię, by wiedział, kogo adoptuje, nim spotka właściwą osobę. Przynajmniej dotyczy to przeważającej większości.

— Rozumiem… — Howard oderwał wzrok od Mirandy i Farraguta, spojrzał na pozostałe, siedzące w rządku treecaty i wziął się w garść. — Witamy w domu, milady. Jestem wprost zachwycony pani widokiem, i to z kilkunastu różnych powodów. Przyznaję, że jednym z ważniejszych jest sterta papierów, która zebrała się w czasie pani nieobecności.

— Howard, jesteś sadystą — oceniła z uśmiechem Honor. — Zawsze to podejrzewałam, teraz mam pewność. Ale tak szybko nie zaciągniesz mnie do biura… Witam, milordzie. Miło pana znów widzieć.

Ostatnie słowa skierowane były do earla White Havena i towarzyszyła im wyciągnięta na powitanie dłoń.

— Przyjemność jest obustronna, milady — odparł White Haven, ujmując jej rękę.

Technicznie rzecz ujmując, komodor Harrington powinna powitać admirała White Havena zgodnie z wymogami regulaminu. Natomiast patronka Harrington i to we własnej domenie była osobą znacznie ważniejszą niż zwyczajny earl, czyli powitanie każdego poza Protektorem powinno być monarsze. Honor instynktownie zachowała się tak, by połączyć elementy stosowne dla każdej z tych funkcji, i zrobiła to z taką naturalnością i wdziękiem, że Hamish Alexander był pełen podziwu.

Ostatnim razem gdy z nią rozmawiał, także na Graysonie, namawiając ją, by wróciła do służby w Królewskiej Marynarce, dostrzegł, jak wydoroślała i dojrzała w roli feudalnej władczyni. A raczej dzięki tej roli i związanym z nią obowiązkom. Teraz stwierdził, że proces dojrzewania posunął się znacznie dalej, i ciekaw był, czy ona zdaje sobie sprawę ze wszystkich aspektów zmian, które w niej zaszły.

— Przepraszam za to całe zamieszanie — dodała Honor. — Ich Lordowskie Moście przekazały mi rozkazy i wiadomości dla pana, ale obawiam się, że przez najbliższe pół godziny będę zajęta powitaniami. A potem muszę dopilnować rozmieszczenia treecatów w Harrington House, więc zmuszona jestem prosić pana o cierpliwość i wyrozumiałość. Da się pan przekonać i poczeka na przesyłkę, dopóki nie załatwię tego, co najpilniejsze?

— Naturalnie, milady — odparł White Haven z uśmiechem.

I puścił jej dłoń.

— Dziękuję, milordzie — powiedziała z uczuciem.

I skierowała się ku fali pragnących powitać jaw domu lokalnych dygnitarzy, gwardzistów i oficerów Marynarki Graysona.



ROZDZIAŁ II

Hamish Alexander wszedł do biblioteki Harrington House w sposób, który dla postronnego obserwatora wyglądałby na naturalny. Rozejrzał się dyskretnie i odetchnął z ulgą — pomieszczenie było puste. Poluźnił kołnierz galowego munduru i przemierzył większość dużego pomieszczenia, kierując się ku najbliższemu stołowi ze stanowiskiem komputera. Przez otwarte drzwi dobiegały dźwięki stłumionej muzyki, natomiast nie słychać było już rozmów, toteż jego kroki na drewnianej mozaice ułożonej w herb Harrington odbijały się leciutkim echem.

Po drodze odpiął szpadę nadal pozostającą częścią galowego uniformu Royal Manticoran Navy i położył ją na stole. A potem opadł z ulgą na wygodny fotel i przeciągnął się. Biblioteka stała się jednym z jego ulubionych miejsc i przy okazji uświadomiła mu, że jeśli księgozbiór rzeczywiście odzwierciedla gusty i zainteresowania właściciela, to mieli z Honor więcej wspólnego, niż dotąd podejrzewał. Przede wszystkim jednak pociągało go gustowne i wygodne umeblowanie, a zwłaszcza cisza i spokój panujące tu praktycznie zawsze.

One też zwabiły go teraz. Uśmiechnął się złośliwie, odchylając oparcie fotela. Pochodzenie od młodych lat zmuszało go do udziału w najgłośniejszych przyjęciach, jakie odbywały się w Gwiezdnym Królestwie. Były to zarazem te najbardziej formalne, choć nie zawsze najliczniejsze, toteż miał doświadczenie w życiu towarzyskim. Nie było to jednak równoznaczne z tym, że sprawiało mu to przyjemność. Rodzice dopilnowali, by nauczył się doskonale udawać, że tak jest, i zdarzały się okazje, kiedy nie musiał tego robić. Generalnie jednak wolałby operację bez znieczulenia od co najmniej połowy przyjęć, bali czy rautów, w których zmuszony był uczestniczyć. A dzisiejsze należało do kategorii, które wyzwalały w nim skłonność do ucieczki przy pierwszej możliwej okazji.

Powodem bynajmniej nie była niechęć do gospodarzy, gdyż w sumie lubił, a po części podziwiał mieszkańców Graysona. Podobał mu się ich upór, z którym nie przyjmowali do wiadomości, że jakieś zadanie może przekraczać ich możliwości, ich odwaga, pomysłowość i uczciwość. Doskonale się czuł na naradach czy spotkaniach zawodowych i rzadko napotykał problemy w stosunkach z cywilami, jak długo chodziło o kwestie pragmatyczne. Spotkania towarzyskie, a zwłaszcza oficjalne, były jednakże zupełnie czymś innym. Podstawę stanowiła muzyka, którą na Graysonie uważano za klasyczną, a od której bolała go nie tylko głowa, ale i zęby. Co gorsza, całe społeczeństwo planety znajdowało się w okresie przemian, co powodowało, iż spotkania towarzyskie były znacznie bardziej męczące niż na Manticore, a równocześnie nie istniał zręczny sposób wymigania się od udziału w nich. Przynajmniej jedna trzecia jego obowiązków była bowiem natury dyplomatycznej.

Był starszym bratem najważniejszego ministra w rządzie i miał za sobą trzyletni okres na stanowisku Trzeciego Lorda Przestrzeni w czasie poprzednich rządów księcia Cromarty’ego (czyli w praktyce tego samego rządu). Stanowisko to było w równym stopniu związane z polityką co z kwestiami militarnymi i przy tym doświadczeniu oraz obecnej pozycji musiał stykać się z najwyższymi kręgami graysońskich polityków. Ponieważ tak jak wszędzie także na Graysonie spora część negocjacji odbywała się podczas towarzyskich spotkań, oznaczało to, iż był zmuszony większość teoretycznie wolnych wieczorów poświęcać na udział w takim czy innym przyjęciu. A to było nader męczące przy ciągle zmieniających się normach społecznych. Zwłaszcza dla kogoś wychowanego w społeczeństwie, dla którego dyskryminacja kobiet była równie zamierzchłą historią co leczenie przez upuszczanie krwi. Tego wieczoru na to wszystko nałożyły się jeszcze problemy zawodowe wywołane informacjami otrzymanymi z Admiralicji — i po prostu miał dość.

Byłoby znacznie prościej, gdyby społeczeństwo graysońskie pozostało na tym samym poziomie, na którym znajdowało się w chwili przystąpienia do Sojuszu. Mógłby wówczas spisać je na straty jako bandę zacofanych barbarzyńców — fakt, w pewnych kwestiach godnych podziwu, ale mimo wszystko barbarzyńców — i dopasować się odpowiednio do roli, zupełnie jak aktor w holodramie. Nie musiałby ich rozumieć, a jedynie odpowiednio dobrze udawać, kierując się wyuczonym zestawem zasad.

Hamish Alexander pokiwał smętnie głową, odchylił oparcie jeszcze bardziej i umieścił nogi na blacie stołu obok swej szpady. Niestety los bywał złośliwy i robił co mógł, by skomplikować mu życie. Tak też stało się i w tym przypadku — śmietanka towarzyska Graysona była równie niepewna co do właściwych zasad dobrego wychowania i manier jak każdy nowo przybyły na planetę. Próbowali, musiał im to przyznać i w sumie był pełen podziwu, że tak wiele osiągnęli w tak krótkim czasie. Ale nadal podstawą była wszechobecna niepewność wywołująca zamieszanie. Z jednej strony część wielkich dam sprzeciwiała się zmianom zasad, których nauczyły się jako panienki, i to bardziej nawet niż część męskich konserwatystów, którzy utracili sporo odwiecznych przywilejów. Obie grupy tworzyły naturalny sojusz i zbierały się tuż za gronem gospodarzy i oficjalnych gości, dosłownie promieniując niezadowoleniem i ostentacyjnie trzymając się starych form i zwyczajów. Powodowało to automatycznie starcie z zazwyczaj młodszą wiekowo grupą entuzjastów równouprawnienia podchodzących do niego z wojskowym zgoła zapałem.

Swoistym paradoksem było to, iż co bardziej entuzjastyczni reformatorzy okazali się, przynajmniej w jego opinii, bardziej męczący od zatwardziałych tradycjonalistów. Nie chodziło naturalnie o motywy, ale o metody. Benjamin IX zrewolucjonizował planetę, rozpoczynając od górnych warstw społeczeństwa, zmieniając zasady i przestarzały, ale stabilny porządek społeczny. Dotąd porządek ten zmieniał się niesamowicie wręcz wolno, teraz zmiany następowały błyskawicznie, a poza nielicznymi wyjątkami nikt tak do końca nie wiedział, do czego one w efekcie doprowadzą. Dlatego też sporo reformatorów uważało, że należy puścić sprawy na żywioł, a same się uporządkują. Jak podejrzewał White Haven, większość z nich dorośnie do zmiany swego podejścia, ale chwilowo ich głównym zajęciem podczas przyjęć było jak najagresywniejsze demonstrowanie, że odrzucają stare zasady. Jedynym skutkiem takiego postępowania było to, że wszyscy obecni czuli się nieswojo.

A takie zgrzyty i konfrontacje między zwolennikami starego i nowego stawiały jego oraz innych poddanych Korony dokładnie między wódką a zakąską. Tradycjonaliści uważali ich za źródło wszelkiego zła, które niszczyło to, co znane i dobre, a reformatorzy przyjmowali za pewnik, iż muszą się zgadzać z ich punktem widzenia. Nawet jeśli oczywiste dla wszystkich poza nimi samymi było, że różni reformatorzy nie zgadzają się ze sobą. Sytuacja earla przypominała balansowanie na linie nad polem minowym. Desperacko próbował bardziej niż dotąd nikogo nie urazić, wiedząc, że jest to po prostu niemożliwe. Było to równie wyczerpujące co irytujące i miał tego powyżej uszu.

Uczciwość nakazywała przyznać, że na tym przyjęciu sytuacja wyglądała znacznie lepiej od średniej planetarnej. Prawdopodobnie dlatego, że domenę Harrington zamieszkiwali najbardziej tolerancyjni i otwarci na nowe pomysły ludzie, którzy poprzednio mieszkali w innych domenach. Jedynie tacy bowiem gotowi byli przenieść się wraz z rodzinami w nieznane, czyli pod rządy pierwszej kobiety-patronki w historii planety. Co więcej, większość obecnych na przyjęciu miała okazję widzieć Honor w akcji tak na płaszczyźnie politycznej, jak i społecznej, a część również i militarnej. I niezależnie od tego, czy ona sama zdawała sobie z tego sprawę, jej status powodował, iż była dla nich ostatecznym arbitrem w wielu kwestiach, jak na przykład zwyczaje, zachowanie czy moda. Mieszkańcy jej domeny obserwowali ją uważnie i dostosowywali swoje zachowania do jej reakcji, jeśli uznali słuszność tychże reakcji. Tak się rzecz miała choćby z etykietą. Dlatego też White Haven czuł się tu znacznie swobodniej niż w innych domenach, a tego wieczoru nawet przyjemnie spędził pierwsze kilka godzin balu powitalnego na cześć lady Harrington. Ucieczkę spowodowało skumulowane zmęczenie po innych tego typu imprezach.

No i treść dokumentów, które przywiozła dla niego gospodyni. Jedyną naprawdę miłą wiadomością było to, że Honor otrzymała przydział do ósmej Floty. Informacje i analizy wywiadu były już znacznie mniej przyjemne, a miał świadomość, że musi o nich jak najszybciej powiadomić admirała Matthewsa i resztę dowództwa graysońskiego. Spokój panujący w bibliotece pozwalał na przemyślenie nowin i poustawianie wszystkiego we właściwej kolejności. Pozwalał także na podjęcie decyzji w ostatniej kwestii, czyli rekomendacji dotyczących zmian zalecanych przez Komisję Rozwoju Uzbrojenia. A to właśnie, jak uczciwie przyznawał, najbardziej psuło mu humor.

Już sam pomysł dalekosiężnych i fundamentalnych zmian w uzbrojeniu, a co za tym idzie — w taktyce floty, w samym środku wojny, od której zależało dalsze istnienie Gwiezdnego Królestwa Manticore, był w jego opinii średnio inteligentny i wysoce problematyczny. Od lat toczył zaciętą walkę ze zwolennikami radosnych zmian, upierającymi się stosować nie w pełni sprawdzone systemy uzbrojenia tylko dlatego, że są one nowe i mogą okazać się przełomowe. Zwolenniczką i przywódczynią grupy wyznającej ten pogląd i zwanej jeune ecole była Sonja Hemphill zwana potocznie Upiorną Hemphill. Walka ta zmieniła się z czasem w złośliwe wycieczki osobiste, powodując głębokie rozdźwięki między pewnymi oficerami RMN, czego szczerze żałował, ale na co nie miał wpływu. A nie mógł sobie pozwolić, by wpłynęło to na jego postawę, gdyż cena pomyłek byłaby zbyt wysoka. Zwolennicy Hemphill uważali, że każda nowa broń daje przewagę pomimo niedopracowania czy braku taktyki i należy ją natychmiast wykorzystać. I nic, co zaobserwował ostatnimi czasy, nie wskazywało na to, by nauczyli się czegokolwiek przez te osiem lat zmagań, a to oznaczało…

Rozmyślania przerwał mu odgłos kroków na drewnianej podłodze. Damskich kroków. Pospiesznie zdjął nogi z biurka i wyprostował się wraz z fotelem, obracając go równocześnie tak, by móc spojrzeć ku drzwiom. I zamarł. Był zbyt doświadczonym bywalcem salonów, by okazać coś takiego jak konsternacja, ale przyszło mu to z największym trudem, jako że nigdy wcześniej nie dał się złapać gospodyni (czy gospodarzowi) na ukrywaniu się w trakcie balu czy przyjęcia.

A w bibliotece stała właśnie lady Harrington w biało-zielonej sukni, która była jej cywilnym uniformem na Graysonie. Jak zwykle krok z tyłu stał Andrew LaFollet z kamienną twarzą. Długie włosy Honor spływały na plecy, a na jej piersiach lśniły złoty klucz patronki i złota Gwiazda Graysona. Wyglądała naprawdę imponująco…

White Haven wstał z szacunkiem.

Honor zaś uśmiechnęła się, widząc jego zaskoczenie. Skąd mógł biedak wiedzieć, że wewnętrzny system bezpieczeństwa mógł śledzić każdego, a ona poleciła jednemu z operatorów, by na bieżąco informował ją, gdzie przebywa i co porabia admirał White Haven. Podeszła do niego, wyciągając prawą dłoń, którą ujął i ucałował niczym urodzony na Graysonie. Następnie wyprostował się i spojrzał jej w oczy. Poczuła pełne zaciekawienia zainteresowanie Nimitza, który obejrzał sobie przy tej okazji admirała dokładnie.

— Widzę, że znalazł pan moją ulubioną kryjówkę, milordzie — powiedziała.

— Kryjówkę?

— Oczywiście — spojrzała wymownie na LaFolleta.

Ten wzruszył leciutko ramionami — nadal nie lubił zostawiać jej z kimś samej, ale musiał przyznać, że w tym towarzystwie i pomieszczeniu jest rzeczywiście bezpieczna. Dlatego skinął głową i wyszedł bez słowa, zamykając za sobą drzwi. Honor zaś podeszła do biurka z główną konsolą komputera i umieściła Nimitza na specjalnej grzędzie zainstalowanej nad nim. Treecat bleeknął cicho z rozbawieniem i spróbował złapać jej dłoń. Musiała to być ich stara zabawa, gdyż z łatwością tego uniknęła i trąciła go delikatnie w nos, nim zwróciła się do gościa.

— Nigdy nie lubiłam oficjalnych przyjęć — przyznała. — Prawdopodobnie dlatego, że nadal czuję się na nich zbędnym dodatkiem. Mike Henke i admirał Courvosier nauczyli mnie jednak udawać, że się dobrze bawię, więc nie powinno być tego widać.

I uśmiechnęła się krzywo.

White Haven skinął głową, jakby wcześniej o tym nie wiedział. Raoul Courvosier był jednym z jego najbliższych przyjaciół i przez lata przekazał mu sporo informacji i opinii o swojej ulubionej studentce i podopiecznej. Może więcej niż sam zdawał sobie sprawę.

— Jakkolwiek by nie było — dodała Honor, przysiadając na skraju biurka — zdecydowałam, że skoro jestem teraz patronką, to mogę sobie pozwolić na prywatną kryjówkę, w której mogłabym spędzić przynajmniej część przymusowej zabawy. Dlatego służba ma przykazane utrzymywać przy takich okazjach jak dzisiejsza bibliotekę pustą, żebym miała ją cały czas do dyspozycji.

— Nie wiedziałem, milady — White Haven sięgnął po szpadę gotów do odejścia.

Znieruchomiał, gdyż Honor potrząsnęła zdecydowanie głową.

— Nie przyszłam, by pana stąd wygonić, milordzie — powiedziała szybko. — Prawdę mówiąc, gdy zjawił się pan tutaj, ochrona poinformowała o tym Andrew i dlatego tu przyszłam. Gdyby sam nie znalazł pan drogi, Mac właśnie teraz delikatnie by pana tu prowadził.

— Tak? — spytał uprzejmie, przekrzywiając głowę.

Uśmiechnęła się nieco gorzko, wzruszając równocześnie ramionami.

— Właśnie zakończyłam turę w Komisji Rozwoju Uzbrojenia. Admirał Caparelli doszedł do wniosku, że może pan mieć pewne… zastrzeżenia co do rekomendowanych przez nią rozwiązań. Dlatego też polecił mi wprowadzić pana dokładniej w pomysły komisji. Ponieważ żadne z nas nie jest zbytnim entuzjastą takich imprez towarzyskich i ponieważ wiem, że ma pan zamiar jak najszybciej poinformować o wszystkich nowościach admirała Matthewsa i jego sztab, stwierdziłam, że można dziś w nocy stworzyć okazję do spokojnej rozmowy.

— Rozumiem. — White Haven potarł podbródek, kolejny raz będąc pod wrażeniem jej pewności siebie i dojrzałości, z jaką łączy rozmaite role.

Wiedział, że nie powinien tego robić, ale nie mógł się powstrzymać, by nie porównać jej z tą Honor Harrington, którą poznał lata temu w tymże systemie Yeltsin. Wówczas była oficerem Królewskiej Marynarki skupionym wyłącznie na swych obowiązkach i całkowitą ignorantką w sprawach polityki. Jedyne, co się nie zmieniło, to pogarda, jaką żywiła do polityków — tyle że wówczas do wszystkich, teraz do tych, którzy zasłużyli na nią swym postępowaniem. Teraz nie sposób było jej zarzucić politycznej ignorancji, a ta transformacja nadal go zaskakiwała. Częściowo prawdopodobnie dlatego, że on sam należał do pierwszego pokolenia poddanego procesowi prolongu, a ona do trzeciego. Mimo że sam miał szansę żyć znacznie dłużej, wychował się w społeczeństwie, w którym średnia długość życia wynosiła nieco ponad wiek standardowy, i to zostało w jego podświadomości. Dlatego mając dziewięćdziesiąt dwa lata, traktował wszystkich w wieku Honor jak dzieci, a fakt, że była członkiem trzeciego pokolenia poddanego prolongowi, jedynie pogarszał sprawę, gdyż zachowała bardzo młody wygląd — prolong spowolnił nie tylko proces starzenia się, ale i dojrzewania. On sam miał przynajmniej włosy tu i tam przyprószone siwizną i zmarszczki wokół oczu, a ona wyglądała na dwudziestolatkę.

Musiał sobie przypominać, że od dawna nią nie była — miała pięćdziesiąt dwa lata standardowe i dorosła tak fizycznie, jak i psychicznie. I była też osobą, której życie nie szczędziło ciosów, oraz osobą, która zawsze wykonywała swe obowiązki, jakkolwiek ciężkie by były. Dlatego było oczywiste, iż „dorośnie” także do roli patronki Harrington. Będąc sobą, po prostu nie mogła postąpić inaczej.

Co w niczym nie zmieniało faktu, iż jej osiągnięcia były godne podziwu. White Haven uświadomił sobie natomiast, że najwyższy czas przestać o niej myśleć jako o utalentowanym i nadzwyczajnym młodszym oficerze, a czas zacząć ją traktować jako admirał lady Harrington: nadzwyczajnego, ale równego sobie starszego oficera. To, że chwilowo Marynarki Graysona, a nie RMN, było bez znaczenia, przynajmniej jeśli chodziło o ocenę osoby. Myśli te przemknęły mu przez głowę nieomal zbyt szybko, by je świadomie zarejestrował.

— Rozumiem — powtórzył z uśmiechem i usiadł w tym co poprzednio fotelu.

Honor odwzajemniła uśmiech i przeniosła się na swój fotel, obracając go tak, by siedzieć twarzą ku niemu. Po czym dała mu znak, by zaczął.

— Prawdę mówiąc, równie bardzo jak rekomendacje komisji martwią mnie dane wywiadu — przyznał po chwili White Haven. — Nie powiem, żebym nie orientował się ogólnie w sytuacji, ale przywiezione przez panią analizy są bardziej szczegółowe i bardziej pesymistyczne niż te, z którymi dotąd miałem do czynienia. Zawierają też, jak sądzę, znacznie więcej nowych informacji i przyznam, że zastanawia mnie, czy te informacje są wiarygodne. Miała pani okazję rozmawiać przed odlotem na ten temat z kimś z wywiadu floty?

— Rozmawiałam i to całkiem długo z admirał Givens — przyznała Honor. — Było to ledwie parę tygodni temu. Nie mówiłyśmy o szczegółach czy o stronie operacyjnej, bo sposoby zbierania informacji i ich źródła są tajemnicą wywiadowczą ujawnianą tylko tym, którzy muszą poznać jakiś jej fragment, ale Komisja Rozwoju Uzbrojenia potrzebowała pełnego i jak najświeższego obrazu sytuacji przed napisaniem rekomendacji. Na podstawie tego, czego się dowiedziałam, mogę stwierdzić, że admirał Givens jest przekonana o prawdziwości informacji i wiarygodności źródeł. Biorąc pod uwagę, jak dobrze spisywał się wywiad od chwili rozpoczęcia walk, byłabym skłonna wierzyć jej ocenie…

Honor umilkła, wiedząc doskonale, że rozmówca podziela jej pogląd na to, co działo się wcześniej. Sam wybuch wojny zaskoczył wywiad podobnie jak zamach na prezydenta Harrisa, ale to ostatnie zaskoczyło także służbę bezpieczeństwa Ludowej Republiki i dziennikarzy (o zainteresowanych, czyli o ofiarach nie wspominając), toteż w tej drugiej kwestii nie było się czemu dziwić. Od tego jednak momentu wywiad floty prawidłowo przewidywał zamiary wroga i dobrze oceniał jego możliwości.

Ponieważ White Haven nic nie powiedział, dodała:

— Odniosłam również wrażenie, że sporo informacji pochodzi z nowych źródeł osobowych, jak się to oficjalnie nazywa, czyli od nowych agentów.

Tym razem gość potwierdził ruchem głowy, że się z nią zgadza. Nawet w obecnej dobie rozwoju techniki część pracy wywiadu polegająca na zbieraniu informacji nadal opierała się w większości na siatce agentów i szpiegów. Najlepsze urządzenia nie były bowiem w stanie zwrócić uwagi na coś drobnego a niezwykle istotnego, co mógł usłyszeć lub zobaczyć inteligentny i uważny a znajdujący się we właściwym czasie na właściwym miejscu człowiek. Problemem pozostała naturalnie ocena wiarygodności agentów i przesyłanie zebranych przez nich danych na olbrzymie odległości. Rozwiązaniu tej ostatniej kwestii od upowszechnienia żagli Warshawskiej poświęcały zresztą ciągle czas i pieniądze wszystkie agencje wywiadowcze. — Sądzę też, że dorobiliśmy się przynajmniej jednego źródła informacji w ambasadzie Ludowej Republiki na Ziemi. Choć przyznaję, że admirał Givens nie powiedziała niczego, co mogłoby to sugerować.

Zaskoczony White Haven uniósł brwi, ale w następnej sekundzie zmarszczył z namysłem czoło — wbrew pozorom to miało sens. Jedynym człowiekiem Sidneya Harrisa, który przeżył, był bowiem sekretarz spraw zagranicznych Ron Bergren. Przeżył tylko dlatego, że w chwili zamachu znajdował się w drodze na Ziemię. Miał wytłumaczyć władzom Ligi Solarnej, że tak naprawdę to wcale nie Ludowa Republika rozpoczęła właśnie wojnę z Gwiezdnym Królestwem Manticore, nawet jeśli na pozór tak to wyglądało. Gdy dowiedział się o przewrocie, zadeklarował entuzjastyczną lojalność wobec Komitetu Bezpieczeństwa Publicznego i wynalazł nieskończoną wręcz liczbę powodów uniemożliwiających jemu, żonie i trójce dzieci powrót na Haven. Biorąc pod uwagę los, który spotkał dziewięćdziesiąt procent Legislatorów i ich rodzin, dowodziło to wysoce rozwiniętego instynktu samozachowawczego. W ten sposób nie skończył ani jako nieboszczyk, ani jako skazaniec na więziennej planecie. Sporo pomogły mu w tym dwie sprawy — rodzinę miał ze sobą, więc Urząd Bezpieczeństwa nie bardzo miał jak zmusić go do powrotu, a Ziemię od Haven dzieliło tysiąc osiemset lat świetlnych.

To drugie było o tyle istotne, że Królestwo Manticore natychmiast po wybuchu walk zamknęło Manticore Junction dla wszystkich statków i okrętów Ludowej Republiki. Rządowi księcia Cromarty’ego udało się także włączyć do Sojuszu Erewhon, co było olbrzymim sukcesem. Choć bowiem Republika Erewhon zajmowała tylko jeden układ planetarny, na jej terenie znajdował się terminal drugiego najbliższego wormhola prowadzący na obszar Ligi Solarnej. Innego w promieniu dwunastu tysięcy lat świetlnych od planety Haven nie było. Erewhon był także z tego powodu znacznie bogatszy, niż można się było spodziewać. Choć w przeszłości stosunki między nim a Królestwem Manticore nie zawsze układały się najlepiej, władze i mieszkańcy doskonale zdawali sobie sprawę, jakie zagrożenie stanowi Ludowa Republika. Jak też z tego, że sami nie mają szans się obronić. A zamknięcie obu wormholi oznaczało, że nawet kurier korzystający rutynowo z górnych warstw pasma theta potrzebował ponad sześciu miesięcy na przebycie drogi z Haven na Ziemię, podczas gdy jednostka kurierska z Manticore docierała na Ziemię w tydzień.

Wynikająca stąd dla dyplomacji Gwiezdnego Królestwa przewaga była oczywista, a prywatne korzyści takiej sytuacji dla Rona Bergrena były równie ważne, choć nie aż tak rzucające się w oczy. Znajdował się bowiem z jednej strony poza bezpośrednim zasięgiem Komitetu, a z drugiej na miejscu, które znał, czyli w strukturach dyplomatycznych Ligi Solarnej. Reprezentował też interesy nowych panów energicznie i z oddaniem — w końcu dalsza rodzina pozostała w Ludowej Republice. Próba zmuszenia go do powrotu mogła więc mieć tylko dwa ewentualne skutki: poprosiłby o azyl polityczny władze Ligi albo zbiegł do ambasady Królestwa Manticore. Porwania nawet Ransom nie brała pod uwagę — istniała zbyt duża szansa, że się nie uda, a mogłoby to wywołać zbyt poważne reperkusje w stosunkach z Ligą Solarną, czułą na tym punkcie.

W konsekwencji Bergren, teoretycznie rzecz biorąc, nadal był sekretarzem spraw zagranicznych Ludowej Republiki Haven, praktycznie zaś został zdegradowany do roli ambasadora tejże w Lidze Solarnej. Jednakże nawet jeżeli on sam był lojalny wobec nowych władz, to większość pracowników ambasady stanowili jego ludzie — ci, których przywiózł w innych rolach i obsadził w zmienionej sytuacji jako niezbędnych w ambasadzie. A prawie wszyscy oni wywodzili się z rodów legislatorskich i szansa na to, że któryś z nich albo i kilku zostało agentami wywiadu Manticore, była olbrzymia. Mogła nimi powodować chęć zemsty, lojalność wobec starego porządku, trudności finansowe lub też dowolna kombinacja powyższych czynników. Jeżeli wziąć pod uwagę różnicę w długości trwania podróży, informacje od niego, zwłaszcza te dotyczące zmian w relacjach Republika-Liga, docierały do Gwiezdnego Królestwa pół roku wcześniej niż do Komitetu. Pozwalało to na znacznie szybsze i skuteczniejsze działania dyplomatom Korony, a z kolei dla samego agenta ta różnica czasu stanowiła doskonałą ochronę, właściwie uniemożliwiając jego wykrycie. O ile ktokolwiek w Urzędzie Bezpieczeństwa podejrzewał tak naprawdę jego istnienie.

— W każdym razie — odezwała się Honor, gdy uznała, że earl miał już dość czasu, by rozważyć to, co właśnie usłyszał — treść uzyskiwanych informacji wyraźnie wskazuje na co najmniej jedno źródło stale przebywające na Ziemi. Proszę spojrzeć na dane dotyczące wysiłków włożonych i wkładanych w próby obejścia embarga.

— Spojrzałem — przyznał White Haven kwaśno.

Honor pokiwała głową, rozumiejąc go doskonale. Embargo na techniczne rozwiązania nałożone przez Ligę na obie strony konfliktu było korzystne dla Gwiezdnego Królestwa Manticore posiadającego nie tylko lepiej rozwiniętą bazę naukowo-techniczną, ale także lepszych naukowców i kadry dzięki systemowi edukacji górującemu nad istniejącym w Ludowej Republice. To właśnie przewaga techniczna Królewskiej Marynarki była jednym z głównych czynników pozwalających jej dotąd wygrywać i zadawać tak olbrzymie straty przeciwnikowi. No i zdobyć taką przestrzeń należącą przedtem do niego.

Druga strona medalu nie wyglądała jednak tak sympatycznie — od samego początku embargo nie podobało się części planet członkowskich Ligi. Niektórym dla zasady, innym z powodu sposobu, w jaki rząd księcia Cromarty’ego doprowadził do jego ogłoszenia. Głównym problemem postępowania z Ligą Solarną było bowiem to, że choć stanowiła największą i najpotężniejszą strukturę państwową w znanej części galaktyki, była w sumie luźną zbieraniną planet, w której Ziemia była jedynie pierwszą z równych statusem planet. Każda z nich miała miejsce i głos w Radzie i każda miała też prawo weta. Zgodnie z tradycją to ostatnie prawo było rzadko wykorzystywane, i do tego głównie w sprawach polityki wewnętrznej, ale nie musiało tak być. Powód owego stanu rzeczy był dwojaki — po pierwsze, ministrowie zdawali sobie sprawę z możliwości zawetowania ich pomysłów, toteż proponowali posunięcia, co do których wiadomo było, że uzyskają powszechne poparcie. Po drugie, każda planeta, której przedstawiciel zacząłby zbyt swobodnie nadużywać prawa weta, szybko odkryłaby, że inni członkowie Ligi mają do dyspozycji rozmaite, z zasady niemiłe, a skuteczne środki odwetu.

Dlatego też polityka wewnętrzna Ligi była spójna i stosunkowo łatwa do przewidzenia. O spójności zagranicznej trudno było jednakże mówić, gdyż w tych kwestiach uzyskanie zgodnego stanowiska większości członków bywało problematyczne, głównie z uwagi na wielkość i potęgę Ligi. Nawet siły zbrojne Ludowej Republiki u szczytu potęgi, czyli tuż przed wybuchem wojny, stanowiły około jednej czwartej wojsk i marynarki Ligi, natomiast jej zaplecze przemysłowe najprawdopodobniej dorównywało możliwościom produkcyjnym całej reszty zasiedlonej przez ludzi galaktyki. W efekcie niezwykle trudno było przekonać którąś z planet członkowskich, że ktoś lub coś stanowi dla niej realne zagrożenie. A ta pewność siebie stanowiła katastrofalny czynnik, gdy dochodziło do tworzenia harmonijnej polityki zagranicznej. Decyzje dotyczące polityki wewnętrznej miały bowiem szybkie, bezpośrednie i przewidywalne konsekwencje dla poziomu życia obywateli, natomiast brak racjonalnej polityki zagranicznej takich konsekwencji nie miał. Dlatego większość planet członkowskich uważało, że może albo ignorować cały problem, albo też dążyć do jakiegoś ideału „właściwej” polityki, czy był on osiągalny czy nie. Stąd też delegaci częściej skłonni byli używać grupowo prawa weta, by nie dopuścić do „niebezpiecznego, zagranicznego awanturnictwa”.

Dlatego właśnie rząd księcia Cromarty’ego zmuszony był w końcu kwestię embarga postawić w kategoriach czysto ekonomicznych i przestać bawić się w subtelności. Okazało się bowiem, że nic poza groźbą ze skutkiem natychmiastowym nie było w stanie zwrócić uwagi Rady na problem. Dokonała tego dopiero groźba zamknięcia Manticore Junction dla wszystkich zarejestrowanych na obszarze Ligi jednostek oraz nałożenie karnych ceł i podatków na wszystkie ładunki należące do firm założonych na terenie Ligi, a przewożonych przez jednostki należące do innych nacji. Rząd Gwiezdnego Królestwa dobrze zdawał sobie sprawę, że taka metoda wzbudzi niechęć, ale równocześnie był przekonany, że żaden inny sposób nie przyniesie efektów.

Embargo zostało nałożone… i wywołało większą niechęć u większej części członków Ligi, niż sądzono. Nie tylko wielu przywódców uznało takie postawienie sprawy za osobisty afront (o dyplomatycznym nawet nie wspominając). Rząd księcia Cromarty’ego nie docenił również, jakie kwoty Ludowa Republika zaoferuje za nowe technologie i rozwiązania techniczne z zakresu uzbrojenia. Gdy tylko początkowe starcia udowodniły poziom przewagi technicznej Royal Manticoran Navy, finansowy bankrut, jakim była Ludowa Republika, zebrał wszystkie możliwe środki i zaproponował olbrzymie kwoty każdemu, kto dostarczy to, czego potrzebowała Ludowa Marynarka. Dla firm handlujących bronią, a ulokowanych na obszarze Ligi Solarnej niemożność zrealizowania z powodu embarga tak lukratywnych kontraktów była kamieniem obrazy. Jasne było, że prędzej czy później ktoś zaryzykuje. Z danych wywiadu wynikało, że w końcu to nastąpiło.

Prawie równie oczywistym wnioskiem było to, że złamano je w obie strony, gdyż agent służący w dziale naukowo-badawczym Marynarki Ligi meldował o eksperymentach z systemami łączności krótkiego zasięgu o prędkości szybszej od prędkości światła. Był to jak dotąd największy atut taktyczny Królewskiej Marynarki i starannie pilnowano, by żaden nadajnik nie dostał się w ręce wroga. Eksperymenty, o których donosił agent, nie były udane, ale zmierzały we właściwym kierunku, toteż pewne było, że w końcu przyniosą efekt. A podstawa, na której się opierały, była zbyt podobna do działającego systemu, by mówić o przypadku. Istniały dwie możliwości: albo w szeregach RMN ukrywał się zdrajca, albo Ludowa Marynarka znalazła nie całkiem zniszczony nadajnik i, wiedząc z własnego doświadczenia, jak system działa, zdołała na podstawie zapisów sensorów pokładowych i tego, czym dysponowała, ustalić, jak został zbudowany. To ostatnie było bardziej prawdopodobne z tego względu, że pieniądze przez parę lat standardowych nikogo nie skusiły, a informacja umożliwiająca budowę takiego systemu łączności mogła okazać się ceną, która przekonała władze do nieoficjalnego (ma się rozumieć) przyzwolenia na transakcję.

— Z innych źródeł mamy potwierdzenia przecieków technologicznych — powiedziała ciszej Honor. — Systemy samonaprowadzające rakiet w krótkim czasie uległy poprawie. W chwili rozpoczęcia walk dysponowaliśmy przewagą trzydziestu do czterdziestu procent. Teraz departament uzbrojenia ocenia, że spadła ona do dziesięciu procent. Na szczęście nasze systemy elektroniczne, zwłaszcza zaś środki walki radioelektronicznej, nadal rozwijane są szybciej, dzięki czemu łączna poprawa celności rakiet wroga wynosi tylko dwadzieścia procent. Ale to i tak zbyt wiele. Co gorsza, mamy też nie potwierdzone meldunki o użyciu przez Ludową Marynarkę jej własnej odmiany zasobników holowanych.

— Mamy? — zdziwił się White Haven. — Nic na ten temat nie zauważyłem w materiałach wywiadu.

— Mówiłam, że są nie potwierdzone… głównie dlatego że, jak sądzimy, okręty, które się z ich wykorzystaniem zetknęły, nie zdołały powrócić… z tego właśnie powodu. Komisja Rozwoju Uzbrojenia jest przekonana o prawdziwości tych doniesień, gdyż pasowałoby to do innych usprawnień i modernizacji, o których wiadomo na pewno. Wywiad natomiast przyjął stanowisko, że dopóki nie będziemy mieli konkretniejszych danych, istnienie tych zasobników należy uznać za jedynie hipotetyczne.

— „Hipotetyczne”! — prychnął White Haven pogardliwie. — Dużo nam to pomoże, gdy Ludowa Marynarka wsadzi te swoje „hipotetyczne” zasobniki jakiemuś biednemu kapitanowi prosto w du… to jest… chciałem powiedzieć, gdy któryś z naszych dowódców będzie miał pecha się na nie natknąć. Nie mogę uwierzyć, że Pat Givens tak dalece zlekceważyła podobnie poważne zagrożenie!

— Rozumiem, o co panu chodzi, milordzie. — Honor starannie ukryła uśmiech.

Biorąc pod uwagę to, czego zdążył nie wypowiedzieć, wyglądało na to, że zasady obowiązujące na Graysonie zaczęły mieć zgubny wpływ nawet na starszych rangą oficerów Królewskiej Marynarki… Potem spoważniała i dodała:

— Jeżeli chodzi o admirał Givens, to nie wiem, dlaczego nie ostrzegła o tym oficjalnie. Jedyne wyjaśnienie, do jakiego doszłam, i to całkowicie nie poparte dowodami, jest takie, że z tego, co zaobserwowałam w czasie pracy w komisji, wynika, iż jest ona znacznie gorszym specjalistą od techniki niż strategiem. Wydaje mi się, że wie o tym i dlatego potrzebuje więcej dowodów, by zająć stanowisko w kwestii sprzętu niż w sprawach operacyjnych czy dyplomatycznych.

Nie dodała, że duży wpływ na te przemyślenia miało poznanie emocji pani admirał dzięki więzi z Nimitzem.

— Może pani mieć słuszność… — powiedział wolno White Haven.

Prawdę mówiąc, wiedział, że tak jest. To, że doszła samodzielnie do właściwych wniosków, zajmując relatywnie niskie stanowisko w Royal Manticoran Navy, stanowiło kolejny dowód jej przenikliwości i inteligencji.

— Oprócz tego poprawę w jakości uzbrojenia daje się zauważyć praktycznie wszędzie. — Honor podjęła przerwany temat. — Na szczęście ostatnie analizy wskazują, że pomimo najnowszych modyfikacji uzyskanych od Ligi nadal mamy przewagę, ale znacznie mniejszą niż wcześniej. Być może wystarczy nam ona, jeśli utrzymamy inicjatywę, zwłaszcza biorąc pod uwagę czas potrzebny na przepływ planów czy egzemplarzy sprzętu z terenu Ligi do Ludowej Republiki, ale jest to tylko nadzieja. Odbyto także serię narad z departamentem budowy i projektowania na temat zapakowania większej ilości aparatury radioelektronicznej w istniejące okręty bez konieczności redukowania uzbrojenia, ale wygląda na to, że w tej kwestii dotarliśmy do granicy naszych możliwości. Dlatego w ciągu ostatniego roku standardowego tak ostro forsowany był projekt „Ghost Rider”.

Spojrzała pytająco na rozmówcę, który skinął głową na znak, że wie o czym mowa.

„Ghost Rider” oznaczał nową generację środków wojny radioelektronicznej, a przynajmniej taką miano nadzieję. Jeżeli wszystko się sprawdzi, potrzebna aparatura zmieści się w sondach i bojach, które każdy okręt będzie mógł rozmieścić wokół siebie niczym wielowarstwową kulę. Każda naturalnie będzie głupsza i słabsza od pokładowych urządzeń tego typu, ale każdą też będzie można zaprogramować na działanie w innym trybie, co da nieporównywalnie większą skuteczność niż skuteczność systemów pokładowych mogących pracować tylko w jednym trybie w danym momencie.

— Widziałam zachęcające meldunki na temat dalekodystansowych efektów „Ghost Ridera” — podjęła po chwili Honor. — Niestety obecnie w produkcji są tylko nowe wabiki i ekranowane zasobniki, toteż trochę potrwa, nim nowy sprzęt dotrze do okrętów w pierwszej linii, ale wydaje mi się, że wiceadmirał Adcock ma rację, mówiąc, że bardzo zwiększy to nasze możliwości. Natomiast na dzień dzisiejszy prawda jest taka, że Ludowa Marynarka znacznie zmniejszyła naszą przewagę w sprzęcie.

— I na dodatek przyspieszyła tempo budowy okrętów — mruknął White Haven.

Tym razem Honor przytaknęła.

— Zgadza się. Co prawda liczba nowych okrętów oddawanych do służby w danym miesiącu nawet spada, ale tylko dlatego, że zajęliśmy tak wiele ich stoczni. Te, które pozostały w ich rękach, osiągają coraz lepsze wyniki i budują okręty znacznie szybciej, choć w sumie mogą budować mniej okrętów równocześnie. Częściowo wzrost ten należy przypisać napływowi nowych technologii z Ligi, ale w znacznym stopniu jest to efekt skuteczniejszego zarządzania i większej liczby pracowników. Ich wyniki pogorszyły się poważnie, kiedy zaczęli przyjmować do pracy Dolistów, ale w ostatnim roku to się zmieniło. Myślę, że wywiad ma rację, oceniając, że z jednej strony niewykwalifikowani pracownicy nauczyli się fachu, a z drugiej poparcie społeczne dla wojny pozostaje duże, dzięki czemu mają motywację do pracy. Bez nowych technologii nie zdołaliby tak radykalnie zwiększyć liczby budowanych okrętów, a w ten sposób zbliżą się do naszych standardów tak dalece, jak im się to jeszcze nigdy nie udało.

— A więc admirał Givens sądzi, że Pierre i jego banda nadal cieszą się społecznym poparciem. — White Haven przekrzywił głowę i spytał: — Walki w Nouveau Paris nie skłoniły jej do zmiany zdania?

— Nie i powody są dość logiczne. Raz, że informacje o tym, co rzeczywiście zaszło, są niekompletne i często sprzeczne ale co ważniejsze: zarówno wywiad floty, jak i Special Intelligence Service są zgodne, że próba zamachu w efekcie wzmocniła pozycję Komitetu Bezpieczeństwa Publicznego. Nie odważyłabym się sprzeciwiać wobec takiej jednomyślności — zakończyła z lekkim uśmiechem Honor.

White Haven też się uśmiechnął, słysząc ostatnie zdanie. Wywiad floty i SIS, czyli agencja powołana do koordynacji rozmaitych cywilnych służb wywiadowczych, miały długą tradycję zaciętej rywalizacji i wzajemnej niechęci. Wywiad floty z zasady nie mylił się w kwestiach militarnych, podczas gdy SIS w sprawach dyplomatycznych i ekonomicznych. Natomiast w przypadkach, gdy ich specjalności zazębiały się, dochodziło do długotrwałych i zaciętych sporów. Zgodność obu w jakiejkolwiek kwestii należała do rzeczywiście prawie niespotykanych sytuacji.

Hamish Alexander przypomniał sobie, o czym rozmawiają, i przestał się uśmiechać.

— Cóż, trudno więc nie zgodzić się z taką oceną — przyznał. — Natomiast ciekawi mnie, czy tok myślowy, który owe szacowne instytucje doprowadził do tych samych co mnie wniosków, pokryje się z moim. Zna go pani?

— W ogólnych zarysach. Po pierwsze, walki miały miejsce tylko w Nouveau Paris, nigdzie indziej: ani na planecie Haven, ani w układzie Haven, ani nigdzie na obszarze Ludowej Republiki. Jeśli zresztą chodzi o to ostatnie, to od czasu buntu w systemie Lannes i rewolty w Malgasy nie otrzymaliśmy żadnych informacji o zbrojnym oporze skierowanym przeciwko Komitetowi. Wniosek stąd, że albo rzeczywiście go nie było, albo był tak słaby i na tak małą skalę, że zdołali całkowicie zatrzymać informację o nim. Innymi słowy rzecz sprowadza się do starej zasady: kto kontroluje stolicę, kontroluje całość — przerwała i uniosła pytająco brew, po czym kontynuowała, widząc jego potakujący gest. — Po drugie, organizatorzy zamachu ponieśli klęskę, i to spektakularną. Obojętne czy weźmiemy pod uwagę wersję oficjalną, czy mniej spójne, ale na pewno bliższe prawdy relacje pochodzące z innych źródeł, nie ulega kwestii, że większość ich zwolenników i bojowników została nakryta na ulicach, czyli na otwartej przestrzeni. Z własnego doświadczenia wiem, co potrafią zrobić bomby kasetowe zrzucone na stłoczoną masę ludzi… Na pewno zginęło mnóstwo przypadkowych ciekawskich, rabusiów i osób zupełnie niewinnych, ale przede wszystkim zginęła cała masa Lewelerów. Wątpię, by zostało ich dość do przeprowadzenia jakiejkolwiek akcji, nawet na małą skalę. A w dodatku to, co ich spotkało, spowoduje, że każda następna grupa, która miałaby ochotę na zamach stanu, naprawdę dobrze się zastanowi, nim przystąpi do działania. Po trzecie, wszystko wskazuje na to, że decydującą rolę w powstrzymaniu ataku odegrała Ludowa Marynarka. Wersja oficjalna głosi oczywiście, że były to jednostki interwencyjne Urzędu Bezpieczeństwa, policja, ochrona Komitetu, obstawa Pierre’a i inne podobne formacje wsparte przez Ludową Marynarkę, ale niezależne źródła twierdzą coś innego. Jednostki policji i bezpieki walczyły, i to czasami do ostatka, ale ich działania były nieskoordynowane. Wywiad uważa, że ktoś zniszczył centra dowodzenia albo zablokował sieć łączności, choć tego nie zdołał jak dotąd potwierdzić. W każdym razie to bombardowanie, ostrzał z orbity i desant opancerzonych Marines na rozkaz admirał McQueen zlikwidował większość sił zamachowców i uratował życie członkom Komitetu. Jeżeli połączyć to z faktem, że McQueen nie skorzystała z okazji i nie przejęła władzy po wybiciu Komitetu, wygląda na to, że Pierre cieszy się większym poparciem wojska, niż dotąd zakładaliśmy. Teraz to poparcie na pewno wzrosło w wyniku dokooptowania McQueen w skład Komitetu.

Umilkła, a po chwili odezwał się White Haven:

— Podsumowując, sytuacja wygląda tak: prowincje zostały spacyfikowane, opór w stolicy stłumiony, a wojsko jawnie poparło Komitet. Zgadza się pani z takim obrazem?

— W ogólnych zarysach tak, choć raczej tak bym tego nie ujęła. Powiedziałabym, że pewna część mieszkańców stolicy została spacyfikowana, a biorąc pod uwagę zniszczenia i liczbę ofiar wśród postronnych obserwatorów, podejrzewam, że większość zdecydowała się wesprzeć Komitet jako źródło największej stabilizacji. Właśnie po to, by podobne masakry nie zdarzyły się ponownie. To nie to samo co uznanie, że społeczeństwo zostało zmuszone terrorem do posłuchu, milordzie.

— Hmm…

White Haven odchylił oparcie fotela, wsparł łokcie na poręczach i złączył palce dłoni, wspierając na nich podbródek. Kolejny raz nie znajdował błędu w rozumowaniu Honor, a raczej w analizie wywiadu. A to oznaczało, że ocena Admiralicji dotycząca wpływu stabilizacji wewnętrznej w Ludowej Republice na wzrost tempa budowy okrętów także była słuszna. I to właśnie było najbardziej niepokojące — stocznie Ludowej Republiki prawie o połowę skróciły czas budowy superdreadnoughtów i jeśli nie zostaną zmuszone do spowolnienia tempa przez — dajmy na to — kolejne zamieszki, mogą osiągnąć jeszcze lepsze wyniki.

— Jakkolwiek by na to spojrzeć — powiedział powoli — tracimy przewagę i to nie tylko pod względem liczby budowanych jednostek, ale także ich jakości. A na to nie możemy sobie pozwolić, milady.

— Wiem — odparła cicho.

Hamish Alexander zmarszczył brwi i przyjrzał się jej z uwagą.

— I to właśnie zwiększa moje zaniepokojenie tym, co rekomenduje Komisja Rozwoju Uzbrojenia.

— Zaniepokojenie? — powtórzyła spokojnie.

— Powiedziałbym nawet zmartwienie. Biorąc pod uwagę, że przeciwnik właśnie znacznie zwiększył tak ilość budowanych jednostek, jak i jakość ich uzbrojenia, nie jest to właściwy czas na eksperymenty wymagające zmian w naszym uzbrojeniu, zwłaszcza jeśli mają one zostać spowodowane kolejnym nieprzemyślanym pomysłem! — prychnął pogardliwie.

Co prawda tylko przejrzał dostarczone przez Honor dokumenty, ale wystarczyło to, by upewnił się, że komisja z niezrozumiałych powodów wsparła tym razem kolejny idiotyzm jeune ecole.

— Nie możemy sobie pozwolić na rozdrobnienie możliwości produkcyjnych na zbyt wiele pomysłów, tym bardziej że większość z nich i tak okaże się bezużyteczna — dodał. — Potrzebujemy jak najlogiczniejszego rozplanowania tych możliwości i takiego ich wykorzystania, byśmy mieli do dyspozycji jak najwięcej okrętów uzbrojonych w to, co zostało już sprawdzone i jest skuteczne. Nie stać nas na marnowanie czasu, sił i środków na zwariowane pomysły z typu „przełomowych”. Choćby z historii Ziemi płynie lekcja, że rozsądniej jest koncentrować wysiłki na sprawdzonych typach uzbrojenia niż na wziętych z sufitu wymysłach czy pobożnych życzeniach bandy narwańców. I pomyśleć, że ludzie nadal nie potrafią się uczyć na swoich błędach!

— Komisja nie zaleca realizacji pobożnych życzeń, milordzie — zauważyła chłodniej Honor.

White Haven potrząsnął głową.

— Wiem, że nie jest pani świadoma, że między mną a lady Hemphill i jej radosną grupą entuzjastów technicznych od dawna istnieje zasadnicza różnica poglądów. Nigdy nie twierdziłem, że nie należy rozwijać nowych systemów uzbrojenia; choćby „Ghost Rider” jest przykładem takiej broni powstałej dzięki nowatorskiej koncepcji i nikt nie kwestionuje jego sensowności. Ale należy przy tym zachować zdrowy rozsądek i umiar: nie możemy decydować się na wprowadzanie do użycia każdej nowej broni tylko dlatego, że jest nowa. Musi wpierw zostać sprawdzona i trzeba dla niej znaleźć funkcjonalne zastosowanie. Zanim zostanie wprowadzona do użycia, konieczna jest dokładna analiza jej zalet i wad. Samo istnienie nowego rodzaju uzbrojenia, choćby w teorii wspaniałego, nie świadczy automatycznie o jego skuteczności. Trzeba stworzyć doktrynę właściwego jego użycia i sprawdzić w praktyce działanie, bo inaczej może się ono okazać groźniejsze dla nas niż dla przeciwnika. A okaże się na pewno, jeśli pospiesznie zdecydujemy się na jego produkcję kosztem innych, starszych, ale sprawdzonych w walce systemów uzbrojenia.

Dzięki swej więzi z Nimitzem Honor bez trudu wyczuła jego rozgoryczenie, które ją zaskoczyło. Wiedziała oczywiście, że White Haven jest uznanym przywódcą tak zwanej „szkoły historycznej”, której członkowie uważali, że podstawowe zasady strategii są niezmienne, a nowe rodzaje uzbrojenia oferują jedynie nowe i lepsze sposoby ich zastosowania, nie zaś możliwości tworzenia nowych zasad. Jego starcia ze zwolennikami przeciwnego podejścia określanymi mianem jeune ecole były wręcz legendarne i sama od dawna przyznawała mu rację. Natomiast zaskoczyła ją siła jego rozgoryczenia — obok zmęczenia była to najsilniejsza emocja. Przypominało to zrezygnowanie zmęczonego wojną weterana zdającego sobie sprawę, że i tak nie wygra. Dopiero w tym momencie zdała sobie sprawę, że przeżył zbyt wiele starć z Upiorną Hemphill i nie potrafi już zdobyć się na obiektywizm niezbędny do bezstronnej i spokojnej oceny pomysłów zalecanych przez Komisję Rozwoju Uzbrojenia.

Już miała się odezwać, ale zrobił to pierwszy:

— Wiem, że pani przydział do komisji był krótki, więc przeanalizujmy wspólnie jej propozycje — uniósł dłoń i zaczął odliczać na palcach. — Po pierwsze, mamy radykalnie zmodyfikować istniejące klasy okrętów liniowych, by stworzyć zupełnie nową, o nie sprawdzonych parametrach. Po drugie, mamy przyspieszyć produkcję kutrów rakietowych, podczas gdy udowodniliśmy niedawno, że nawet kutry nowej konstrukcji nie są w stanie stawić czoła właściwie wykorzystanym okrętom wojennym większych klas. Nawet w roli czysto obronnej. Po trzecie, mamy przeznaczyć dziesięć procent mocy stoczni zdolnych budować superdreadnaughty i dreadnaughty na budowę tych jak im tam… „nosicieli kutrów rakietowych”. Swoją drogą kretyńsko-oficjalna nazwa. I to w sytuacji, w której tempo budowy tychże dwóch najważniejszych klas okrętów liniowych w Ludowej Republice właśnie rośnie! Na dodatek owi „nosiciele” mają za zadanie transport kutrów przez nadprzestrzeń, tak by mogły być wykorzystywane ofensywnie. No i wreszcie mamy przezbroić wszystkie okręty liniowe w wyrzutnie rakiet nie dość, że zajmujące o dwanaście procent więcej miejsca, to strzelające rakietami, których wielkość wymusi zmniejszenie ilości pocisków w pokładowych magazynach amunicyjnych o osiemnaście procent. To już nawet nie jest przesiadka w pełnym galopie, to jest zeskok z konia bez sprawdzenia, czy ma się drugiego pod bokiem. Takich głupot nie robi się w środku wojny, którą na dodatek chce się wygrać. To bzdura na odległość śmierdząca radosnymi pomysłami Sonji Hemphill. Najłagodniej rzecz ujmując, jest to nieodpowiedzialny pomysł i nie zamierzam go poprzeć. Najostrzejszego określenia, które przychodzi mi do głowy, wolę po prostu nie wypowiadać głośno.

— Myli się pan, milordzie — oznajmiła spokojnie Honor. — Szkoda, że nie przeczytał pan dokładniej dołączonych do rekomendacji dokumentów, zamiast się na niej wyżywać.

Jej niewzruszenie spokojny sopran podkreślił złośliwość wypowiedzi i White Haven natychmiast siadł prosto, nie kryjąc zaskoczenia. Nie był przyzwyczajony, by ktokolwiek przemawiał do niego w ten sposób, co Honor stwierdziła z pewnym zdziwieniem dzięki Nimitzowi. Niemniej nie dodała niczego i nie opuściła wzroku pod piorunującym spojrzeniem admirała White Havena.

Ten natomiast przyglądał się gospodyni, jakby ją pierwszy raz w życiu tak naprawdę zobaczył. Naprawdę niewielu oficerów poniżej wiceadmirała odważyło się otwarcie z nim zetrzeć w kwestiach merytorycznych, a ci, którzy zebrali się na odwagę, raczej nie zdobywali się na złośliwość. Toteż White Haven z dużym trudem zdołał utrzymać żuchwę na właściwym miejscu i nie otworzyć ust. Honor Harrington najwyraźniej nie musiała się na nic zbierać, a sądząc po jej spokojnym i ostrym spojrzeniu, powiedziała to, co myślała, i była przekonana, że postąpiła słusznie. Jakkolwiek trudne byłoby to do przełknięcia, z całego jej zachowania widać było, że jego niekwestionowane doświadczenie, osiągnięcia i wyższość rangi nie zrobiły na niej większego wrażenia — nie zdradzała śladu wahania, skruchy czy obawy o przyszłość.

A na dodatek Nimitz uniósł się nieco i przyglądał mu się z dziwnym błyskiem w jasnozielonych ślepiach…

— Przepraszam?! — warknął ostrzej, niż zamierzał, ale celnie mu dopiekła.

Przez prawie trzydzieści lat standardowych walczył z głupimi pomysłami Upiornej Hemphill i jej maniakalnym upodobaniem do nowych zabawek. Gdyby nie jego upór, cała Królewska Marynarka mogłaby pewnego pięknego dnia znaleźć się w posiadaniu takiego pasztetu zamiast uzbrojenia, który omal nie kosztował Honor życia i okrętu dziesięć lat temu w systemie Basilisk!

— Powiedziałam, że się pan myli — powtórzyła Honor, ignorując złość bijącą wręcz z jego tonu. — Nie lubię Upiornej Hemphill i podzielam pańskie zdanie co do jej głupich pomysłów, ale to, co tym razem rekomenduje Komisja Rozwoju Uzbrojenia, to nie bzdura zrodzona w jej umyśle. Fakt, miała sporo wspólnego z niektórymi koncepcjami, ale bądźmy szczerzy, milordzie: czy w ciągu ostatnich trzydziestu lat pojawił się jakiś pomysł nowego rodzaju uzbrojenia czy naprawdę poważnej modyfikacji już istniejącego, z którym Sonja Hemphill nie miałaby nic wspólnego? Można powiedzieć o niej dużo niemiłych rzeczy, ale trudno jej zarzucić brak wyobraźni czy niewiedzę, zwłaszcza w kwestiach techniki. Nie da się ukryć, że większość z jej projektów okazała się w praktyce nietrafiona, a te, które znalazły wykorzystanie, zawdzięczały to starannemu dopracowaniu przez innych. Ale to nie znaczy, że każdy z założenia jest głupi i należy go odrzucić tylko dlatego, że to ona go wymyśliła czy zaproponowała. Nikt o takiej wiedzy i wyobraźni jak ona nie może się mylić zawsze i oboje wiemy, że nie zawsze się myliła, milordzie!

— Nie odrzucam ich tylko dlatego, że to ona je zaproponowała — zaprotestował ostro White Haven. — Odrzucam je dlatego, że jeśli zostałyby przyjęte, to ten pasztet zdezorganizuje całą zaplanowaną produkcję i zmusi nas do stworzenia zupełnie nowej doktryny taktycznej na kolanie — i to w celu użycia broni, która najprawdopodobniej nie będzie w dziesiątej części tak skuteczna, jak ona to sobie wymyśliła. I to wszystko w samym środku cholernej wojny!

— Zanim nasza dyskusja się rozwinie, milordzie — oznajmiła nagle spokojnie Honor. — Myślę, że powinien pan wiedzieć o jednej sprawie. Otóż to ja napisałam ostateczną rekomendację w imieniu komisji.

White Haven zamarł, tym razem jednak z rozdziawionymi ustami; co prawda zamknął je niemal natychmiast, ale przez naprawdę długą chwilę było to wszystko, na co było go stać. Siedział i gapił się na nią z takim osłupieniem i niedowierzaniem, że nie potrzebowała Nimitza, by mieć pewność co do autentyczności jego emocji. Z trudem stłumiła rozpaczliwy jęk. Zawsze go szanowała zarówno jako człowieka, jak i oficera i zdawała sobie sprawę, że po śmierci admirała Courvosiera zainteresował się osobiście jej karierą. Jego rady i przewodnictwo wielokrotnie okazały się nieocenione, ale tym silniej była teraz rozczarowana jego zachowaniem. Wiedziała, że jest zmęczony — wystarczyło spojrzeć na nowe głębokie zmarszczki wokół lodowato błękitnych oczu czy na włosy, w których od ostatniego spotkania znacznie przybyło siwizny, ale to go nie tłumaczyło. Był inteligentniejszy i stać go było na znacznie więcej niż powierzchowne wnioski. A musiała go przekonać, gdyż tak Royal Manticoran Navy, jak i cały Sojusz potrzebowały jego wsparcia dla właściwych decyzji dotyczących rozwoju nowych rodzajów broni, a nie odwrotu do dogmatycznej opozycji wobec wszystkiego, co miało jakikolwiek związek z Upiorną Hemphill.

Widząc, że otrząsnął się z szoku i chce coś powiedzieć, zrobiła to pierwsza.

— Żeby nie było żadnych wątpliwości, panie admirale: podziwiam pańskie sukcesy tak z okresu przed wojną, jak i od chwili jej wybuchu i jak już powiedziałam, jestem bardziej zwolenniczką szkoły historycznej. Natomiast brutalna prawda jest taka, że ani RMN, ani Królestwo Manticore nie może pozwolić sobie na luksus sporu między starszymi rangą oficerami tylko dlatego, że od wielu lat stoją oni na przeciwnych stanowiskach. Zapewniam, że nie byłam jedynym oficerem, którego poproszono o ocenę nowych systemów proponowanych przez komisję. Wszyscy poproszeni o takie opinie mieli doświadczenia z podobnym uzbrojeniem i wyposażeniem. Druga sprawa: gdyby pan zapoznał się z parametrami taktyczno-technicznymi, a nie tylko skupił się na niezbędnych zmianach w harmonogramie produkcji, zorientowałby się pan, że niezależnie od tego, kto był pomysłodawcą całego, jak pan to ujął, „pasztetu”, wprowadzone zostały do niego wszystkie zmiany proponowane przez opiniujących oficerów mających rzeczywiste doświadczenie bojowe w użyciu podobnych rodzajów uzbrojenia. Na przykład kutry, które pan tak pogardliwie potraktował, są zupełnie nowym typem, zmodyfikowanym nieporównywalnie nawet w stosunku do tych, których używałam w czasie ostatniego zadania. Nowe kompensatory pozwolą im na rozwinięcie większej prędkości od czegokolwiek, co dotąd lata po galaktyce, a dzięki nowatorskiemu zastosowaniu węzłów beta będą dysponowały naprawdę silnymi osłonami burtowymi, o jakich dotąd jednostki mniejsze od niszczycieli nawet nie miały co marzyć. Na dodatek zupełnie zmieniona została koncepcja ich uzbrojenia: będą wyposażone nie w działa laserowe, lecz w grasery strzelające do przodu. Nie będą zdolne do prowadzenia ognia burtowego, gdyż wyrzutnie rakiet także będą skonfigurowane do prowadzenia ognia przed dziób, ale ich zadaniem nie jest wymiana salw burtowych z normalnymi okrętami, lecz skryte podejście do nich i równoczesny atak na wybrany cel. Pod wieloma aspektami jest to powrót do zasad wykorzystania samolotów w czasach ziemskich flot pływających po morzach. Tak przy okazji, ma pan całkowitą rację co do nieszczęśliwej nazwy, dlatego też terminem określającym tej klasy okręty, który zyskuje coraz większe poparcie wśród wtajemniczonych, jest lotniskowiec. Co prawda kutry nie startują z lotniska, tylko z pokładu hangarowego, ale lotniskowce też taki miały, a podobieństw jest więcej; ale to tylko tak na marginesie. W każdym razie lotniskowiec może wystrzelić kutry, pozostając daleko poza zasięgiem rakiet przeciwnika, poczekać, aż wykonają one zadanie, zabrać je na pokład i odlecieć, nie będąc ani przez chwilę zagrożonym przez konwencjonalnie uzbrojonego przeciwnika. Dodatkową zaletą jest to, że niezależnie czy panu lub mnie się to podoba, Hemphill w jednej kwestii dotyczącej kutrów zawsze miała rację: są tak małe i mają tak nieliczne załogi, że nawet tracąc ich tuzin w zamian za zniszczenie jednego ciężkiego krążownika, i tak ponosimy mniejsze straty w ludziach i sprzęcie. Mówiąc brutalnie, taka wymiana jest dla nas opłacalna.

Widząc, że White Haven zaczął jej słuchać z uwagą, zrobiła przerwę na zaczerpnięcie powietrza. Nie na tyle jednak długą, by oddać mu głos.

— Sprawa druga: modernizacja uzbrojenia okrętów liniowych, przeciwko której pan tak ostro protestował. Jest to logiczna ekstrapolacja uzbrojenia, które posiadały moje okręty w czasie ostatniej misji na obszarze Konfederacji Silesiańskiej. Moja eskadra, działając na dodatek w rozproszeniu, zdobyła lub zniszczyła lekki krążownik, dwa ciężkie krążowniki i dwa krążowniki liniowe Ludowej Marynarki, nie licząc całej floty pirackiej, i to przy stracie jednego krążownika pomocniczego. Nie ulega wątpliwości, że pozostawienie pustej przestrzeni biegnącej samym środkiem kadłuba superdreadnoughta to radykalne odstępstwo od dotychczasowych zasad budowy tych okrętów. Nie ma także wątpliwości, że okręty nowego projektu będą miały mniejszą odporność strukturalną na uszkodzenia. Ale to rozwiązanie pozwoli każdemu superdreadnaughtowi na przewożenie ponad pięciuset zasobników i stawianie ich w salwach po sześć co dwanaście sekund! A każdy zasobnik zawiera dziesięć rakiet. Daje to trzysta rakiet na minutę przy możliwości szybkiego wystrzelenia pięciu tysięcy rakiet oprócz uzbrojenia pokładowego. I to wszystko kosztem zmniejszenia uzbrojenia pokładowego o trzydzieści procent. Wprowadzenie do użytku „Ghost Ridera” jeszcze zwiększy te możliwości, ponieważ będzie można skrycie postawić wszystkie zasobniki pod osłoną boi i sond EW i odpalić wszystkie rakiety w jednej salwie. Co ważniejsze: lotniskowce i nowe superdreadnoughty rakietowe będą potrzebowały jedynie jednej czwartej dotychczasowych mocy produkcyjnych naszych stoczni, czyli jedynie o dwadzieścia pięć procent obniżyłby się nasz obecny poziom budowy okrętów liniowych. Co się natomiast tyczy nowych typów rakiet, to gotowa jestem się założyć, że nawet nie przejrzał pan ich danych taktyczno-technicznych, a już pan zdecydował, że są wymysłem Upiornej Hemphill. Dlaczego jestem tego taka pewna? Zaraz wyjaśnię. Przyznaję, że pomysł był jej i jak zwykle był niedopracowany, ale zajęli się tym ludzie z działu badań, gdyż był sensowny. Efekt ich wysiłków i jej pomysłu to rakieta wielostopniowa. Pocisk posiadający trzy niezależne napędy, co daje nam niewyobrażalne dotąd możliwości taktyczne i to na dodatek tak elastyczne i wszechstronne, że sama ledwie mogę w to uwierzyć. Można zaprogramować napędy tak, by włączały się w dowolnym czasie i z dowolną mocą, co daje wręcz niewyczerpaną liczbę kombinacji w zależności od potrzeb. Najprostszy sposób, czyli włączanie silników po kolei i z maksymalną mocą, daje sto osiemdziesiąt sekund lotu z napędem, czyli zasięg ponad czternastu i pół miliona kilometrów, a w tym czasie rakieta ciągle może manewrować! W tej konfiguracji dotrze do celu z prędkością 0.54c, natomiast jeśli zmniejszymy moc napędów tak, by osiągnąć prędkość 46 tysięcy g, uzyskamy zasięg ponad sześćdziesięciu pięciu milionów kilometrów i ostateczną prędkość 0.81 prędkości światła. To jest zasięg ponad trzech i pół minuty świetlnej! A możemy go jeszcze wydłużyć, programując napędy tak, by jeden lub dwa nadały rakiecie przyspieszenie, po osiągnięciu którego i wyczerpaniu się energii silników będzie leciała jako pocisk balistyczny aż do wyznaczonego punktu, w którym rozpocznie właściwy atak, uruchamiając ostatni napęd. W ten sposób w chwili ataku będzie manewrowała z prędkością 92 tysięcy g. Nie wiem jak pan, ale ja poświęciłabym bez cienia namysłu więcej niż osiemnaście procent zabranych na pokład rakiet, by mieć broń o takich możliwościach!

White Haven próbował się odezwać, ale nie dała mu dojść do słowa. A jej oczy nie miały już beznamiętnego, spokojnego wyrazu — błyszczało w nich wyzwanie.

— I ostatnia kwestia, milordzie: przyznaję, że fakt, iż przeciwnik zaczyna nas doganiać zarówno pod względem ilości, jak i jakości budowanych okrętów, jest nader istotny przy rozpatrywaniu kwestii naszego własnego uzbrojenia. Tylko że jest to najsilniejszy możliwy argument za jak najszybszym wprowadzaniem do produkcji i użycia tych właśnie nowych rozwiązań, o których mówimy. Oczywiście nie możemy sobie pozwolić na roztrwonienie sił i środków, próbując wcielić w życie nie sprawdzone pomysły jedynie dlatego, że mogą okazać się przełomowe, a są egzotyczne czy fascynujące. Natomiast te, o których rozmawiamy, w znacznej części zostały sprawdzone w walce, a o jednym należy pamiętać. O tym, że dotychczasowe zwycięstwa zawdzięczamy trzem czynnikom: lepiej wyszkolonym ludziom, lepszej taktyce i lepszej technice wojskowej. Jeśli stracimy któreś z tych atutów, możemy przegrać, jeśli stracimy dwa, przegramy na pewno. I jeszcze jedno, skoro mowa o przykładach z historii ziemskich flot morskich. Naszą sytuację doskonale oddają słowa admirała Saint-Vincenta, które pozwolę sobie lekko zmienić: „Obojętnie co nastąpi, Gwiezdne Królestwo musi prowadzić”. Tyle że nasze przetrwanie znacznie bardziej zależy od przewagi naszej marynarki niż w czasie, gdy on wypowiedział te słowa, zależało przetrwanie Wielkiej Brytanii.

I umilkła.

Było to równie niespodziewane jak jej wcześniejszy wybuch i White Haven jeszcze dobrą chwilę czekał odruchowo na ciąg dalszy. Wreszcie zorientował się, że go nie będzie. Czuł na policzkach czerwone place i wiedział, że to nie efekt złości, lecz wstydu, co było znacznie gorsze. Nie dało się ukryć, że zlekceważył sprawę i popełnił błąd, uprzedzając się do propozycji komisji bez zapoznania ze stroną merytoryczną. Nie przestudiował tego, od czego należało zacząć, czyli parametrów proponowanych unowocześnień, i to tylko z powodu niechęci do pomysłodawczyni. Nie miał żadnych wątpliwości, że postępował słusznie, zwalczając Hemphill, ale dotąd robił to na podstawie merytorycznych zarzutów, którym nie mogły się oprzeć jej wariackie, niedopracowane pomysły. Gdyby nie on, takie upiorki jak lanca grawitacyjna czy torpedy energetyczne znalazłyby się na uzbrojeniu całej Królewskiej Marynarki. O wprowadzeniu w życie pomysłu, na myśl o którym dotąd włos jeżył się mu na głowie, nie wspominając. Chodziło o takie rozmieszczenie broni energetycznej na okrętach liniowych, by mogła strzelać wyłącznie do przodu lub do tyłu. Na to, by odsłonić przeciwnikowi własny niczym nie osłonięty dziób lub rufę, po to by móc go ostrzelać, mógł wpaść tylko ktoś chory lub nieodpowiedzialny.

Natomiast nie zmieniało to faktu, że Honor miała rację — niektóre pomysły Upiornej Hemphill po dopracowaniu i solidnych przeróbkach wykonanych przez specjalistów były wprowadzane w życie, i to z dobrym skutkiem. Wszystko wskazywało na to, że ten też może taki być. Umieszczenie grasera w dziobie kutra rakietowego było zupełnie czymś innym niż umieszczenie go w dziobie superdreadnoughta. Kutry były szybkie, zwinne i czy mu się to podobało czy nie, spisane na straty z założenia. A on nawet nie zadał sobie trudu, by to dokładnie przeczytać. Podobnie rzecz się miała z możliwościami równoczesnego użycia dużej ilości zasobników — efekty poznał, studiując raport Honor o misji antypirackiej w Konfederacji. Tylko nie przyszło mu do głowy, że pomysł ten można zastosować także w przypadku „prawdziwych” okrętów wojennych, a nie tylko krążowników pomocniczych. A najgorszym, bo absolutnie niewytłumaczalnym niedbalstwem było niesprawdzenie ilości napędów nowych rakiet. I to wszystko z powodu instynktownej, zakorzenionej i uzasadnionej niechęci do Hemphill i jej pomysłów. To, że uzasadnionej, nie zmieniało niczego — zachował się tak samo jak jeune ecole, pragnąca zmian tylko dlatego, że nowsze jej zdaniem musi oznaczać lepsze. Zawsze jej to zarzucał, a teraz sam chciał skreślić sensowny w sumie pomysł, bo autorką była Upiorna Hemphill.

A Honor Harrington zdała sobie z tego sprawę.

I udowodniła mu to.

Zamrugał gwałtownie i ocknął się, zaprzestając samooskarżeń. Postąpił źle i należało to naprawić, a nie wymyślać samemu sobie, bo to akurat niczego nie zmieniało. Powinien się opamiętać i nie powtórzyć więcej podobnego błędu. Prawdę mówiąc, wątpił, by kiedykolwiek zapomniał nauczkę, którą właśnie dostał.

Spojrzał na gospodynię, która mu jej udzieliła, i dopiero teraz dostrzegł, że ma lekko zaczerwienione policzki i bojowy błysk w oczach. Nie zdziwiło go to — sporej mobilizacji wymagało przeciwstawienie się najlepszemu dowódcy, jakiego od dwustu lat standardowych miała Royal Manticoran Navy, i udowodnienie mu, że mimo swych sukcesów i doświadczenia tym razem się myli. Przyglądając się jej, zrozumiał także coś jeszcze. Zawsze zdawał sobie sprawę z jej urody i atrakcyjności. Co prawda trójkątna twarz o ostrych rysach, mocnym nosie i wielkich migdałowych oczach nie składała się na całość, którą można by określić jako piękną w konwencjonalnym znaczeniu tego słowa, natomiast bezwzględnie była to egzotyczna uroda. Do tego Honor miała inteligencję, charakter i siłę woli. Była osobą, której nie można było zapomnieć. Była piękna w ten sposób, w jaki piękne są sokoły czy jastrzębie, których sam wygląd ostrzega o możliwościach. Każdy, kto spojrzał na twarz Honor, wiedział, że z jej właścicielką należy się liczyć i że nie jest to ktoś przeciętny. A niewymuszona gracja, z jaką się poruszała, jeszcze wzmacniała to wrażenie.

I zawsze zdawał sobie z tego sprawę.

Tyle że jej atrakcyjność była po prostu jedną z cech nadzwyczajnego, młodszego rangą oficera, który w jakiś sposób stał się jego protegowanym. I świadomość, że taka kompetencja została umieszczona w tak fascynującym opakowaniu, po prostu nigdy dotąd nie dotarła w pełni do jego umysłu. Najprawdopodobniej dlatego, że zawsze widział w niej wyłącznie oficera Królewskiej Marynarki. Choć może powody były i innej natury — zawsze pociągały go kobiety, które były od niego niższe i drobniejsze… i które nie posiadły umiejętności sztuk walki pozwalających im zrobić z niego bitki i zawiązać na węzeł. No i zbliżone doń wiekowo. A może była też podświadoma wiedza, że lepiej będzie dla nich obojga, jeśli nigdy nie „zobaczy”, jak naprawdę jest atrakcyjna i pociągająca. Przynajmniej dla niego.

Wszystkie te powody stały się nagle nieważne, gdyż w tym momencie dojrzał w niej nie tylko oficera. Ani nawet nie wielką damę i udzielną władczynię. W dziwny sposób jej zachowanie wstrząsnęło nim na tyle, że dokonał zupełnego przewartościowania swojej oceny jej osoby. Było to przewartościowanie zarówno emocjonalne, jak i intelektualne. I zrozumiał, że Honor Harrington jest także zaskakująco fascynującą kobietą… i to taką, na którą, jak się obawiał, nigdy już nie będzie w stanie spojrzeć jedynie jak na protegowanego oficera. Jak sam przyznawał, „obawa” to było najwłaściwsze określenie…

Honor zesztywniała, czując nagłą zmianę emocji rozmówcy płynącą poprzez więź z Nimitzem. To, co dotąd odbierała, zniknęło zdmuchnięte przez nagłe, silne zainteresowanie earla White Havena. Nie tym, co powiedziała, ale nią samą.

Wbiła się głębiej w fotel i prawie równocześnie usłyszała cichy odgłos łap Nimitza lądujących na blacie za jej plecami. A zaraz potem treecat znalazł się na jej ramieniu i moment później na kolanach. Wzięła go w ramiona, jakby w ten sposób chciała spowolnić bieg czasu, i gorączkowo myślała.

To nie powinno i nie mogło się wydarzyć — z trudem powstrzymała się przed potrząśnięciem Nimitzem niczym pluszową zabawką, gdy ten dołożył do reakcji admirała własną aprobatę. Wiedział, jak bardzo kochała Paula, i na swój sposób także darzył go głębokim uczuciem, ale nie widział żadnego powodu, dla którego nie miałaby znaleźć kiedyś innego obiektu miłości. Cichy basowy pomruk słyszalny praktycznie tylko przez nią był zupełnie jednoznacznym potwierdzeniem jego zadowolenia z tego, że earl nagle zdał sobie sprawę z jej atrakcyjności.

Nimitz nie zdawał sobie sprawy z potencjalnych katastrofalnych konsekwencji takiego uczucia. W przeciwieństwie do niej. Admirał White Haven był głównodowodzącym 8, Floty, a ona dostała przydział na dowódcę jednej z wchodzących w jej skład eskadr. Powodowało to, iż oboje znajdowali się w bezpośredniej podległości służbowej i romans między nimi stanowiłby naruszenie artykułu 119, co w przypadku oficerów oznaczało sąd wojenny. Co gorsza, earl White Haven był żonaty, i to z nie byle kim. Lady Emily Alexander była najsłynniejszą i najpopularniejszą aktorką holodram w całym Gwiezdnym Królestwie, zanim wyjątkowo paskudny wypadek nie zrobił z niej inwalidki. Mimo upływu czasu i postępów w medycynie w jej stanie nic się nie zmieniło — mogła poruszać jedynie jedną ręką i głową, a żyła tylko dzięki temu, że na stałe podłączona była do fotela wyposażonego w aparaturę podtrzymującą procesy życiowe. Mimo to była jedną z czołowych pisarek i producentek Królestwa Manticore. I jedną z najlepszych poetek.

Honor zmusiła się do spokoju i logicznego podejścia do sprawy.

Wszystko, co poczuła, to nagły skok emocji, a zachowała się, jakby to było nie wiadomo co — miłość od pierwszego ukąszenia czy coś równie niedorzecznego. Zupełnie jakby nigdy wcześniej nie czuła takich rozbłysków podziwu czy pożądania ze strony mężczyzn, czasami tych, których by o to nie podejrzewała. Takie rzeczy się zdarzają i wcale jej to nie martwiło, jak długo za emocjami nie szły czyny. Najczęściej, prawdę mówiąc, było to nawet przyjemne — nie miała zamiaru zachęcać zainteresowanych, ale traktowała to jako komplement. Od śmierci Paula Tankersleya jej życie uczuciowe praktycznie zanikło, gdyż nie czuła żadnej potrzeby, by je ożywić. Może powodem był długi pobyt na Graysonie, gdzie jej związek z Paulem spowodował sporo nie zawsze miłych reperkusji. Nie chciała przywoływać starych wspomnień… z życia prywatnego, jak i publicznego. Niemniej miło było wiedzieć, że podoba się mężczyznom — zwłaszcza po trzydziestu latach uważania się za brzydkie kaczątko o końskiej urodzie.

To był kolejny przypadek takiego właśnie chwilowego zainteresowania i najlepsze, co mogła zrobić, to udać, że o niczym nie wie. Najgorsze byłoby danie Hamishowi Alexandrowi do zrozumienia, że rozpoznała jego uczucia. Nawet gdyby tylko to podejrzewał, znalazłby się w nader niezręcznej sytuacji. W sumie człowiek nic nie może za to, kto i co mu się podoba, a kto nie… Poza tym jego nadal wielka miłość do żony i ich wzajemne oddanie były wręcz legendarne, a ich małżeństwo stanowiło żywy przykład wielkiej i tragicznej miłości, o której w Królestwie Manticore krążyły już opowieści. Nie była w stanie nawet sobie wyobrazić, że mógłby porzucić lady Emily dla kogokolwiek, choćby najbardziej atrakcyjnego.

Choć z drugiej strony w pewnych kręgach korpusu oficerskiego Royal Manticoran Navy krążyły dyskretne, acz uporczywe plotki o jego związku z admirał Kuzak, więc różne rzeczy były możliwe, jeśli…

Zła na siebie czym prędzej przerwała te prowadzące donikąd rozważania.

I odchrząknęła.

— Przepraszam, milordzie: nie miałam zamiaru wygłaszać wykładu, ale jakoś tak wyszło. Sądzę, że moja reakcja wynika częściowo z niechęci do Upiornej Hemphill i jej pomysłów. Być może to, że w końcu wpadła na coś sensownego, a ja pomogłam to dopracować, wzbudziło we mnie coś w rodzaju kaznodziejskich zapędów, ale mimo wszystko nie jest to wytłumaczenie.

— Hm… — White Haven otrząsnął się, rozbawiony zamrugał i machnął ręką w odpowiedzi na przeprosiny. — Żadne wyjaśnienia nie są potrzebne, milady. Zasłużyłem na każde słowo, które usłyszałem… i na parę ostrzejszych, które sam sobie w duchu powiedziałem. Gdybym przeczytał załączniki, tak jak powinienem, uniknąłbym zasłużonej bury.

Nadal czuła jego zaskoczenie wywołane nowym spojrzeniem na nią, ale nawet najmniejszy jego ślad nie pojawił się ani w jego głosie, ani w wyrazie twarzy, za co była wdzięczna. A potem White Haven spojrzał na chronometr i drgnął zaskoczony — grał tak doskonale, że gdyby nie więź z Nimitzem, dałaby się nabrać.

— Jak ten czas zleciał! — oznajmił, wstając i sięgając po szpadę. — Pora żebym się pokazał, gdyż, jak sądzę, goście zaczynają się zbierać.

Przypiął pochwę do rapci i uśmiechnął się w sposób, który każdemu postronnemu obserwatorowi wydałby się całkowicie naturalny.

— Pani pozwoli odprowadzić się na bal? — spytał, podając jej ramię.

Honor wstała, odpowiadając równie artystycznym uśmiechem, i umieściła Nimitza na ramieniu.

— Z przyjemnością, milordzie — odparła, ujmując go pod ramię graysońskim zwyczajem.

Oboje wymaszerowali z biblioteki niczym para monarsza.

A za nimi jak zwykle naturalnie i profesjonalnie wyszedł LaFollet.

Jego spokojna uwaga i stonowane emocje stanowiły miły, uspokajający kontrast z tym, co Honor nadal jeszcze wyczuwała ze strony White Havena. I tego, co sama czuła. Nie zmieniało to naturalnie w niczym jej zachowania, gdy szła wraz z nim długim korytarzem, gawędząc o różnościach, zupełnie jakby nic się nie stało.

Bo w sumie nic się nie stało.

Powtarzała to sobie tak wytrwale, że gdy dotarli do sali balowej, sama w to uwierzyła.

Prawie.



ROZDZIAŁ III

— Dzień dobry, milady.

Honor odwróciła głowę i spojrzała w górę na nowo przybyłego. Nie musiała sprawdzać kto to. Dzięki więzi z Nimitzem wiedziała, że White Haven nadchodzi, i to na długo przedtem nim wszedł do zalanej słońcem jadalni. Uśmiechnęła się na powitanie.

— Dzień dobry, milordzie. Dołączy pan do nas? — spytała, wskazując gestem stół, bogato zastawiony, choć była dopiero pora śniadania.

Odwzajemnił uśmiech i odparł:

— Naturalnie. Placki pachną wspaniale.

Mówił zupełnie normalnym tonem i poczuła przypływ ulgi… za co natychmiast zganiła się w duchu.

— To, co pan czuje, to nie placki — wyjaśniła.

Earl uniósł pytająco brwi.

— To naleśniki i obawiam się, że je się je na słodko. Taki tutejszy zwyczaj, który mnie wyjątkowo pasuje, ale zdaje się, że jest niesamowicie tuczący.

— Naleśniki? — White Haven powtórzył nieznane słowo, jakby go próbował.

— Odmiana placków, tyle że mniej twarda i robiona na maśle z mąki, mleka, jajek i cukru — sprecyzowała. — Na Graysonie to tradycyjna potrawa. W Gwiezdnym Królestwie jakoś poszła w zapomnienie, choć powinno być odwrotnie, biorąc pod uwagę różnicę w czasie kolonizacji i to, skąd wywodzili się osadnicy. Z drugiej strony, jak pan może zauważył, mieszkańcy Graysona bywają czasami nieco uparci.

Spojrzała przy tym wymownie na stojącego za jej krzesłem LaFolleta i siedzącą obok siebie Mirandę. Oboje roześmiali się, a White Haven przytaknął z kamienną miną. — To jest właśnie jeden z przypadków, kiedy po prostu zdecydowali, że jest to coś z ich dziedzictwa, czego nie stracą — dodała. — Podejrzewam, że przepis się trochę zmienił… ale nie zaryzykowałabym zakładu, że tak jest w istocie…

Tym razem White Haven roześmiał się wraz z pozostałymi.

Mieszkańcy Graysona słynęli z uporu i determinacji nie zawsze mających choćby śladowe logiczne uzasadnienie. Grayson na przykład był jedyną planetą w zasiedlonej przez ludzi części galaktyki, w której obowiązywał nadal starożytny kalendarz gregoriański, mimo że całkowicie nie pasował ani do długości planetarnego dnia, ani roku. Jeżeli gdziekolwiek koloniści, walcząc bez stosownych środków technicznych o przetrwanie z całym środowiskiem naturalnym, zdecydowali się zachować tradycyjne potrawy, to z pewnością byli to osadnicy graysońscy.

Siadając na krześle stojącym naprzeciwko miejsca zajmowanego przez Honor, nadal z uśmiechem na ustach, przyjrzał się rozmieszczeniu osób przy stole. A było nietypowe. Na wysokim stołku po prawej stronie gospodyni zasiadał Nimitz, a po jego prawej Samantha. Hamish Alexander skinął każdemu z nich głową, na co Nimitz zastrzygł uszami, a Samantha odkłoniła się. Z lewej strony Honor siedziała Miranda, a z jej lewej, na wysokim stołku, Farragut. Earl miał więcej doświadczenia z treecatami niż większość mieszkańców planety Manticore, jako że jego ród od dawna zaprzyjaźniony był z Domem Winton. A dostatecznie wielu władców czy książąt krwi z ostatnich ośmiu czy dziewięciu pokoleń zostało adoptowanych, by śniadanie w pałacu Mount Royal, na którym nie byłby obecny przynajmniej jeden treecat, wydawało się jakieś niekompletne. Natomiast, łagodnie mówiąc, niecodzienna była sytuacja, w której było ich tyle samo co ludzi.

Tyle że po pałacowych ogrodach nie buszowało jedenaście treecatów, tak jak tutaj. White Haven uśmiechnął się, życząc szczęścia opiekunom kociaków — z tego, co widział poprzedniego dnia, niańki całej czwórki będą potrzebowały go naprawdę dużo. Earl White Haven był szczerze wdzięczny losowi, że nie należy do ich grona.

W następnej chwili jego uwagę przykuł aromat dochodzący przez otwarte drzwi na końcu jadalni… pachniało naprawdę apetycznie, choć zapach smażonego masła obecny w ogólnym bukiecie świadczył, że ostrzeżenie Honor nie musiało wcale być przesadą. Spojrzał na nią, a raczej na to, co stało przed nią: kubek kakao, talerz z resztkami naleśnika z dżemem i śmietaną… I nie mógł wyjść z podziwu, jak ktoś o takiej skłonności do słodyczy był w stanie pozostać tak szczupły i zgrabny. Fakt, z tego co wiedział, ćwiczyła codziennie i naprawdę intensywnie, ale mimo wszystko…

Honor wyczuła jego zainteresowanie, jak i to, że się nad czymś zastanawia. Nad czym dokładnie, tego nie wiedziała, ale nie było to trudne do odgadnięcia. No i to zainteresowanie różniło się wyraźnie od wczorajszego. W sumie nie była pewna, czy ją to cieszy czy nie… za co natychmiast się w duchu zganiła. Oczywiście, że się cieszyła, gdyż prawdę mówiąc, bała się tego śniadania. To był jeden z powodów nie całkiem przespanej nocy. Drugim było to, że ciągle wracała do tych paru minut w bibliotece zupełnie jak do drapania wyjątkowo uporczywie swędzącego miejsca na skórze. To, że za każdym razem dochodziła do tego samego wniosku, czyli że nie ma się czym przejmować, gdyż był to jedynie chwilowy przebłysk zainteresowania i moment uświadomienia sobie prostego faktu, o którym powinien dawno wiedzieć, nie miało znaczenia, bo jej myśli wciąż wracały do tego tematu. Przekonywała samą siebie, że earl nie miał prawa ani możliwości zorientować się, że wiedziała, co czuł. I że jest to coś, nad czym zdołał zapanować i co nie będzie miało żadnego wpływu na ich zawodowe relacje.

Niestety jakaś część jej świadomości nie poddawała się tej wygodnej logice.

Wszystko to wyglądało absurdalnie — mając ponad pięćdziesiąt lat standardowych, była może nie starą babą, ale na pewno dojrzałą i doświadczoną kobietą, a nie podlotkiem. Leżenie i roztrząsanie, co też mógł myśleć mężczyzna, który nagle zwrócił na nią uwagę, ale nie okazał tego w najdrobniejszy nawet sposób, było po prostu śmieszne! A właśnie to robiła przez większą część nocy. I na dodatek bez żadnego efektu…

Opuściła wzrok na talerz ze smętnymi wspomnieniami po naleśniku i dała sobie kolejnego psychicznego kopa. Najgorsze było to, że nie wiedziała, co się z nią dzieje. Świadomość, że earl o niej nie myśli, powinna jej sprawić ulgę. I sprawiła. Ale tylko po części. Bo równocześnie była zła, że zdołał przejść do porządku nad odkryciem, że jest atrakcyjna… a przecież miała nadzieję, że to właśnie zrobi. I żeby absurd sięgnął szczytu, czuła się zarazem winna, że ma do niego pretensje, bo w ten sposób jakoś zdradzała Paula Tankersleya. Tylko nie bardzo mogła sprecyzować jak…

Wyraz jej twarzy nie zdradzał naturalnie śladu kłębiących się myśli, ale przed Nimitzem znacznie trudniej było je ukryć. Spojrzał na nią pytająco, poruszając wąsami, gdy poczuł jej złość na własną absurdalną fiksację na punkcie czyjegoś przelotnego zainteresowania, i Honor omal nie zgrzytnęła zębami, czując jego rosnące zainteresowanie. W jego emocjach bez trudu wyczuła złośliwe zadowolenie, a radosne błyski w zielonych ślepiach to potwierdzały. Nieczęsto się zdarzało, by zrobiła coś, co wzbudzało jego żywiołową radość, ale tym razem najwyraźniej jej się udało. Być może jego empatyczne możliwości pozwalały mu spojrzeć odmiennie na całą sprawę… może treecaty były tak przyzwyczajone do odbierania emocji innych przedstawicieli swej rasy, że niezależnie od okoliczności nie robiło to na nich wrażenia… Ale to bynajmniej nie był wystarczający powód, by jej problemy stanowiły dla niego powód do rozrywki.

Skoncentrowała się na uczuciu urażonej nagany ale jedyną reakcją Nimitza był leniwy, radosny uśmiech, w którym pokazał zęby. I kolejny silny sygnał aprobaty dla White Havena.

Odwróciła się z ulgą, słysząc za plecami cichy dźwięk — MacGuiness wyłonił się z pokoju kredensowego lub kredensu, jak nazywano pomieszczenie pośrednie między kuchnią a jadalnią w drodze każdego dania. Ze swojego kredensu, o czym doskonale wiedział każdy służący w Harrington House. MacGuiness był uznanym szefem służby i nie miał nic przeciwko dzieleniu się z innymi swoim zakresem obowiązków, ale jedno nigdy nie ulegało zmianie — to on obsługiwał swego kapitana i jego gości, o ile była ich rozsądna liczba.

Teraz skinął głową na powitanie ostatniego z przybyłych i spytał:

— Dzień dobry, milordzie. Podać panu kawę?

— Jak najbardziej — uśmiechnął się White Haven — ale myślę, że wolałbym zacząć od szklanki soku, a kawę zostawić na zakończenie. Podejrzewam, że będę potrzebował czegoś, co zrównoważy dżem w moim organizmie.

— Oczywiście, milordzie — zgodził się MacGuiness i przeniósł spojrzenie na Honor. — Jest pani gotowa na następną porcję, milady?

— A owszem, jak najbardziej, Mac.

Słysząc to, MacGuiness uśmiechnął się z zadowoleniem i wrócił do kredensu.

Jego pojawienie się pomogło Honor zapanować nad myślami i skupić się na czymś konkretnym. Spojrzała na White Havena i uśmiechnęła się. Nie on pierwszy był zaskoczony; z podobną reakcją miała już do czynienia wielokrotnie i z zasady nie reagowała. To było coś normalnego, zwłaszcza w porównaniu z innymi jego emocjami.

Sama nie bardzo wiedząc dlaczego, tym razem zdecydowała się wyjaśnić zagadkę.

— Zastanawia się pan, dlaczego nie wyglądam jak uczciwy balon, prawda milordzie? — spytała z lekką złośliwością.

— Ja… to jest… — zapytany zaczerwienił się gwałtownie i zamilkł.

Pytanie było tak niespodziewane, bezpośrednie i radosne, że nie miał przygotowanej żadnej miłej czy ciętej odpowiedzi, co mu się rzadko zdarzało. Jego rumieniec znacznie przybrał na intensywności, gdy Honor roześmiała się cicho.

— Bez obaw, milordzie. Mike Henke regularnie wysuwa podobne sugestie, choć ostatnio zaczęła urozmaicać je aluzjami do sterowców. Odpowiedź jest prosta: jestem mutantką.

White Haven mrugnął gwałtownie i dopiero po paru sekundach skinął głową ze zrozumieniem. Określenie „mutant” nadal uważane było za nieuprzejme, choć nie stanowiło już obelgi najwyższej kategorii jak kilkaset lat temu. Biorąc pod uwagę to, że ojciec Honor był neurobiologiem, a matka genetykiem dla niej samej najprawdopodobniej nie miało ono pejoratywnego zabarwienia, choć zdawała sobie naturalnie sprawę, jak inni do tego podchodzą. Zresztą im bardziej zacierały się w miarę upływu lat wspomnienia Ostatecznej Wojny, tym mniejsze stawały się uprzedzenia wobec genetycznie zmodyfikowanych ludzi. Przed Diasporą takich uprzedzeń w ogóle nie było i całkiem sporo kolonii zostało zasiedlonych przez osadników-mutantów specjalnie opracowanych do potrzeb nowego środowiska.

— Nie wiedziałem o tym, milady — przyznał po chwili.

— Bo nie chwalę się tym zbyt często, podobnie jak inni, choć jak przypuszczam, większość mieszkańców Sphinxa stanowią obecnie mutanci — odparła, a widząc jego uniesioną uprzejmie brew, wyjaśniła: — Proszę pomyśleć: planety o zwiększonej sile przyciągania to najczęściej występujące w galaktyce „wrogie” środowisko naturalne dla człowieka. Mowa oczywiście o planetach poza tym posiadających jak najbardziej sprzyjające dla ludzkiego życia warunki. Wie pan, że nawet obecnie większość ludzi zamieszkujących takie planety, a nie zmodyfikowanych genetycznie żyje krócej, niż wynosi średnia na planetach o normalnym przyciąganiu?

Zapytany skinął głową.

— Dzieje się tak dlatego, że nawet dziś medycyna nie potrafi do końca pomóc organizmowi przeznaczonemu do funkcjonowania w normalnej sile grawitacji, a zmuszonemu do życia w podwyższonej. Obciążenie jest większe i organizm szybciej się zużywa. Natomiast tacy jak ja…

White Haven pokiwał głową ze zrozumieniem.

— Wiem, jak zmodyfikowano kolonistów Quelhollow — powiedział. — Ale są to różnice widoczne na pierwszy rzut oka, podczas gdy po pani zupełnie ich nie widać.

— Quelhollow wymagało zmian spowodowanych nie tylko zwiększoną siłą przyciągania. Natomiast moi przodkowie zostali, można by rzec, przystosowani ogólnie do życia na planetach o podwyższonej grawitacji, a nie z myślą o kolonizacji konkretnej z nich. Dało to większą elastyczność i spowodowało mniejsze, bo bardziej uniwersalne zmiany. W sumie sprowadzają się one do tego, że moja tkanka mięśniowa jest o około dwadzieścia pięć procent wydajniejsza od zwykłej, podobnie jak mój system pokarmowy czy oddechowy, w których także dokonano paru drobnych zmian. Należy do tego dodać stosowne wzmocnienie szkieletu, czy raczej kości — i to właściwie wszystko. Poza drobiazgiem: żeby cały pomysł miał sens, geny przekazujące te zmiany uczyniono genami dominującymi u obu płci. Dzięki temu nawet jeśli tylko jeden rodzic je ma, dziecko najprawdopodobniej je odziedziczy.

— A dieta?

— Raczej jej brak, chciał pan powiedzieć. Cóż, nie ma lepszych mięśni i silniejszego serca za darmo: mój metabolizm także jest podwyższony, mniej więcej o dwadzieścia procent, żeby organizm miał stosowną ilość paliwa. I dlatego mogę się bezwstydnie i bez konsekwencji obżerać słodyczami takimi jak te — dodała radośnie, wskazując na talerz z trzecią porcją naleśników postawiony właśnie przed nią przez MacGuinessa. — Powoduje to też pewną anomalię: obżeram się rano, obiad zjadam w miarę lekki, jak na mnie naturalnie, a kolacja jest bardziej symboliczna. Noc jest porą zmniejszonej aktywności, toteż najwięcej paliwa potrzebuję zawsze rano.

— Fascynujące — mruknął White Haven. — I powiada pani, że większość mieszkańców Sphinxa ma te same modyfikacje?

— Tak podejrzewam, choć z jedną poprawką. Niekoniecznie te same. Harringtonowie są potomkami pierwszej fali kolonizującej Meyerdahl, a z tego co wiem, to ci właśnie koloniści byli pierwszymi poddanymi modyfikacji mającej ułatwić życie w warunkach podwyższonej siły ciążenia. Myślę, że tacy jak ja stanowią na Sphinksie dwadzieścia do dwudziestu pięciu procent ogólnej populacji. Natomiast wcześniej i później, a zwłaszcza wcześniej, podejmowano inne próby wprowadzenia takich zmian, a planety zwykle — przy dobrze rozwiniętej komunikacji międzyplanetarnej — przyciągają takich mieszkańców, którym najbardziej odpowiadają panujące na nich warunki. To swoisty dobór naturalny. Jeżeli dodać do tego warunki zaproponowane nowym kolonistom po zarazie, wygląda na to, że Sphinx powinien przyciągnąć jeszcze większą niż inne planety liczbę podobnych do mnie, w tym także mieszkających poprzednio na planetach w pobliżu Ziemi, którzy w innych okolicznościach nie braliby pod uwagę emigracji. W sumie mutacja meyerdahlowska jest najbardziej udana, przynajmniej w mojej opinii. Przede wszystkim jest najbardziej funkcjonalna i daje najbardziej wydolne mięśnie. Ale z drugiej strony wszyscy, którzy się z niej wywodzą, mają jeden problem, który nie dotyczy przeważającej większości „czystych” ludzi.

— Czyli?

— Nie poddajemy się regeneracji — odparła, dotykając lewej strony twarzy. — U ponad osiemdziesięciu procent z nas istnieje genetyczny konflikt z terapią regeneracyjną i jak dotąd nawet na Beowulfie nie zdołano tego problemu rozwiązać. Jestem pewna, że w końcu ktoś sobie z tym poradzi, ale chwilowo…

I wzruszyła wymownie ramionami.

Sama była zaskoczona, że powiedziała mu o regeneracji — o tym naprawdę rzadko rozmawiała z kimkolwiek. Przypomniało jej to natomiast o zupełnie innej sprawie, toteż czym prędzej odwróciła się do Mirandy i spytała:

— Wszystko gotowe do wkopania?

Miranda przytaknęła ruchem głowy i odparła:

— Gotowe, milady. Uzgodniłam szczegóły z pułkownikiem Hillem wczoraj wieczorem. Wszystko jest przygotowane, Gwardia jest przekonana, że poradzi sobie z utrzymaniem porządku, a lord Prestwick zjawi się, by przekazać osobiste podziękowanie Protektora za pani hojność.

Honor skrzywiła się, słysząc to ostatnie, ale Miranda podobnie jak jej brat domyśliła się już dawno, że więź z Nimitzem umożliwia jej wyczuwanie emocji innych ludzi. A w ciągu ostatnich trzech dni, czyli odkąd sama została adoptowana, jej wiedza na ten temat znacznie wzrosła. Honor spojrzała na nią zaskoczona, gdy uzmysłowiła sobie, że Miranda świadomie użyła Nimitza, by przekazać jej, że całkowicie i zdecydowanie nie zgadza się na minimalizowanie znaczenia prezentu, jaki Honor postanowiła dać mieszkańcom Graysona.

Miranda jeszcze przez chwilę spoglądała na nią wymownie, a Honor gapiła się na nią zaskoczona, gdyż dopiero w tym momencie dotarło do niej, co Miranda osiągnęła. Zdążyła się już przyzwyczaić, że inne treecaty wykorzystują więź łączącą ją z Nimitzem, by przekazywać jej swoje emocje, natomiast Miranda była pierwszym człowiekiem, który tak postąpił. Być może fakt, iż nie pochodziła ze Sphinxa, stanowił wytłumaczenie: nie miała żadnych wcześniejszych przekonań czy uprzedzeń dotyczących tego, co treecaty potrafią, a czego nie, i mogła dzięki temu lepiej rozpoznać i wykorzystać umiejętności Farraguta. Te same, o których inni adoptowani wiedzieli, tylko żadnemu nie przyszło to do głowy…

Mogło tak właśnie być, a jeśli było, to należało spodziewać się następnych niespodzianek, ale chwilowo nie to było najważniejsze. Najważniejsza była wiadomość przekazana przez dziewczynę i Honor z westchnieniem zmuszona była przyznać, że najprawdopodobniej ma ona rację. Nie wpadła na ten pomysł i nie ufundowała kliniki, by zyskać wdzięczność Benjamina czy kogokolwiek. Zrobiła to, bo uznała za potrzebne i ważne, a ponieważ w przeciwieństwie do większości mieszkańców Graysona miała więcej pieniędzy, niż mogła wydać, spożytkowanie części z nich w sposób przydatny dla innych wydał się jej logiczny. Co w niczym nie zmieniało faktu, że tak Protektor, jak i kanclerz poczuwali się, by jej za to podziękować. A skoro tak, to należało stosownie się zachować.

— No dobrze — westchnęła. — Będę grzeczna i się zachowam.

— Nigdy w to nie wątpiłam, milady — oznajmiła z podziwu godną powagą Miranda, po czym uśmiechnęła się złośliwie i dodała: — Wie pani, że w odpowiedzi na przemowę kanclerza musi pani wygłosić swoją?

Farragut bleeknął radośnie, a Honor jęknęła w duchu. Miranda nie należała do radykalnych feministek szturmujących bastiony męskiej supremacji, ale była osobą zdecydowaną i pewną siebie. Choć nie całkiem zdawała sobie z tego sprawę, samym swym istnieniem i zachowaniem zaczęła podkładać miny pod te bastiony, których nawet nie miała zamiaru szturmować — i Honor to cieszyło. Miranda stała się bowiem jej szefem sztabu odpowiedzialnym za stosunki społeczne i publiczne. Oraz oficerem politycznym numer dwa, jako że doświadczeniem ustępowała Clinkscalesowi, ale miała zupełnie inny punkt widzenia i znacznie „świeższe” podejście do wielu spraw. Sytuacja ta, całkowicie naturalna w Gwiezdnym Królestwie, na Graysonie nadal wywoływała konsternację, gdyż dotąd polityka nie była stosownym czy „właściwym” zajęciem dla kobiety. Wielu było nie na rękę, że Miranda zupełnie sprawnie i płynnie objęła funkcję koordynatora kierującego w przeważającej większości męską służbą, strażą i innymi pracownikami administracyjnymi domeny. Wykonywała co do niej należało ze spokojem, sprawnością i żelazną konsekwencją będącymi odzwierciedleniem cech patronki Harrington.

Możliwe że ta pewność siebie po części wynikała ze świadomości, iż stoi za nią autorytet i prestiż Honor, ale ta ostatnia przekonana była, iż odgrywa to niewielką rolę. Miranda miała po prostu wrodzone predyspozycje i nie mogła nie stawić czoła wyzwaniom, z którymi była w stanie sobie doskonale poradzić.

Być może dlatego między innymi Farragut ją adoptował…

— Czy pułkownik mówił coś o górnej trybunie? — spytał Andrew LaFollet.

Miranda wzruszyła ramionami.

— Chyba uważa cię za paranoika, ale zgodził się posłać saperów, żeby ją sprawdzili. I umieścić tam dwóch czy trzech ludzi, żeby mieli oko na wszystko — wyjaśniła i dodała, patrząc na Honor: — Zmieniliśmy pani rozkład zajęć, żeby wraz z lordem Clinkscalesem mogła się pani prywatnie spotkać z kanclerzem, milady.

LaFollet uśmiechnął się leciutko, słysząc, że jest paranoikiem, ale widać było po nim zadowolenie. Górna trybuna dawała doskonały widok, ale znajdowała się prawie nad miejscem, w którym Honor miała wkopać kamień węgielny, i nie podobała mu się od samego początku. Patronka nie zawsze przejmowała się jego zaleceniami i twierdziła, że przesadza ze środkami bezpieczeństwa, ale po zamachach patrona Burdette i jego maniaków słuchała go znacznie częściej.

Teraz pokiwała głową, potarła czubek nosa i oceniła:

— W porządku. Mirando, znajdź Stuarta Matthewsa. Przed spotkaniem z kanclerzem Prestwickiem chcę znać najnowsze dane dotyczące Sky Domes.

— Tak, milady. I proszę pamiętać o spotkaniu z diakonem Sandersonem. Jest pani z nim umówiona dokładnie o piętnastej — dodała Miranda z szacunkiem.

A Honor ledwie stłumiła odruch, by palnąć się w czoło, bo zupełnie o tym zapomniała. A to było ważne spotkanie, jako że Sanderson pełnił funkcję osobistego doradcy i bezpośredniego wysłannika wielebnego Sullivana. Miała nadzieję, że jego celem jest wyrażenie wsparcia wielebnego dla jej pomysłu — w sumie nie miała powodów, by spodziewać się czegoś innego, ale nie zdążyła jeszcze dobrze poznać nowego wielebnego. Wiedziała natomiast, że nie jest podobny do swego poprzednika, Juliusa Hanksa. Hanks był głęboko wierzący i wiara ta była tak silna, że przebijała się przez jego łagodność. Miał nieugiętą wolę i ci, którzy go poznali, przekonywali się o tym szybko, ale nie był zarazem osobą dążącą do konfrontacji. Osiągał to, co chciał, stosując duchowe aikido, zmieniając przeciwników w sojuszników humorem i dobrocią. Honor nie miała wątpliwości, że Kościół Ludzkości Uwolnionej kanonizuje go przy pierwszej sposobności, a każdy, kto kiedykolwiek go spotkał, poprze ten pomysł, uznając go za jak najbardziej słuszny.

Jeremiah Sullivan był zupełnie innym człowiekiem. Dzięki Nimitzowi wiedziała, że wierzy równie głęboko i silnie jak Hanks, ale podczas gdy ten drugi momentami sprawiał wrażenie zbyt łagodnego jak na świat, w którym żył, Sullivan szedł przez życie jak burza. Przez wiele lat był prawą ręką Hanksa i egzekutorem jego poleceń, jeśli zachodziła taka potrzeba, i kontynuował politykę poprzednika w całej rozciągłości. Był jednak agresywny i energiczny, czasami dawał się ponieść temperamentowi — słowem prezentował zupełnie inną osobowość niż poprzednik i Kościół jeszcze nie całkiem doszedł do siebie po przymusowej zmianie przywódcy.

Honor sądziła, że na dłuższą metę Sullivan będzie lepszą głową Kościoła w okresie zmian zachodzących na Graysonie. Często osiągał zamierzone cele metodami, które Hanksowi nawet przez myśl by nie przeszły, a jego oddanie Bogu, wiernym, Kościołowi i Protektorowi (w tej kolejności) nie podlegało żadnej dyskusji.

Niestety był też większym konserwatystą w kwestiach społecznych niż Hanks po wstąpieniu Graysona do Sojuszu. Wielebny Sullivan niewzruszenie wspierał reformy Protektora tak w imieniu własnym, jak i całego Kościoła. Patronka Harrington także znajdowała w nim wiernego sojusznika, ale zdawała sobie sprawę, że sama idea kobiety-patronki nie była dlań naturalna. Zmuszał się do robienia tego, co nakazywał mu rozum i wymogi wiary, ale w głębi duszy nadal żywił głęboko zakorzenione wątpliwości i niechęć do zmian, które racjonalnie uznawał za niezbędne i korzystne.

Szanowała go za to, ale równocześnie żywiła obawę, że prędzej czy później emocje wezmą w nim górę nad rozsądkiem, co doprowadzi do starcia między nimi. Albo jeszcze gorzej — między nim i Protektorem. A biorąc pod uwagę, kogo wybrała do kierowania kliniką…

Z zamyślenia wyrwał ją głos White Havena:

— Przepraszam, milady, nie sposób było nie podsłuchiwać. Czy można się dowiedzieć, pod co konkretnie ma pani zamiar wkopać ów kamień węgielny? Jeśli wolno zauważyć, jest pani taką kopalnią pomysłów, że nie będę nawet próbował zgadnąć, o co chodzi.

— To nowa domena, milordzie, ale czasami mam wrażenie, że to także poligon dla całej planety. Ludzie mieszkający tu mają dużą wyobraźnię, toteż wypróbowywujemy różne pomysły, nim zaproponujemy je bardziej konserwatywnym obywatelom Graysona — uśmiechnęła się Honor. — Nieprawdaż, Mirando?

— Nie jestem całkiem pewna, czy „my” to robimy, ale ktoś na pewno ma różne pomysły — oceniła zapytana, spoglądając niewinnie na Honor.

Wszystkie trzy treecaty bleeknęły radośnie.

— Zapamiętam to sobie — obiecała Honor. — I nadejdzie właściwy dzień, Mirando LaFollet.

— Na co właściwy, milady? — spytało uosobienie niewinności.

— Nie bój się, zorientujesz się, gdy nadejdzie!

Miranda zachichotała.

A Honor spojrzała na White Havena i wyjaśniła, ignorując radość rodzeństwa i treecatów.

— Jak wspomniałam przed tym przerywnikiem, milordzie, wypróbowywujemy tu różne rzeczy. Tym razem będzie to pierwsza na Graysonie nowoczesna klinika genetyczna.

— Aha… — White Haven spojrzał na nią z uwagą i wyraźnym zainteresowaniem.

Honor wyczuła je dzięki Nimitzowi — w większości było to zainteresowanie pomysłem, ale nie tylko. Jego emocje otaczała jakby aura ognia… dopiero po paru sekundach zdała sobie sprawę, że jest to podziw, i zarumieniła się. Szlag by to trafił! Obojętne co by White Haven, Miranda, Prestwick czy nawet Benjamin Mayhew uważali, w jej decyzji sfinansowania budowy i wyposażenia kliniki nie było niczego nadzwyczajnego. Kosztowało to ledwie jakieś czterdzieści milionów, a mieszkańcy planety cierpieli na zatrważająco wiele defektów genetycznych. Nie wszystkie z nich naturalnie, ale większość na pewno mogła zostać zlikwidowana przez współczesną medycynę, gdyż była efektem setek lat oddziaływania skoncentrowanych ciężkich pierwiastków. Zbrodnią byłoby nie zająć się tym i nie sprowadzić z Gwiezdnego Królestwa sprzętu i specjalistów. Więc dlaczego White Haven podziwiał ją za to? Kto dał mu prawo, żeby…

W tym momencie zszokowana zrozumiała, że coś z nią jest poważnie nie w porządku. Ten irracjonalny gniew, a był to bez cienia wątpliwości gniew, był zupełnie nie w jej stylu. I co gorsza, był całkowicie bezzasadny — ani Hamish Alexander, ani Miranda nie powiedzieli ani nie zrobili niczego, co mogłoby choć zirytować normalnego człowieka. Co więcej: podziw Mirandy jej nie rozzłościł. A jego tak… i jeszcze większy szok wywołało zrozumienie, dlaczego tak się stało.

Była bowiem w błędzie. To, co nastąpiło ostatniej nocy, nie było jednostronne… z trudem przełknęła ślinę i sięgnęła po serwetkę, by wytrzeć usta i zyskać na czasie. Może zaczęło się od tego, że to on zdał sobie sprawę z jej atrakcyjności, ale to był tylko początek i dlatego właśnie nie mogła w nocy zasnąć. Bo w tym samym momencie, w którym on dostrzegł, jaka ona naprawdę jest, jakaś część niej także zobaczyła go w innym świetle. A teraz stało się coś jeszcze gorszego, zrozumiała bowiem, kogo i co zobaczyła. Dotarło to także do Nimitza; poczuła jego szok. Przez moment była zbyt zajęta, by w pełni zdać sobie sprawę z własnych uczuć i z tego, co płynęło do niej przez więź…

Bo tak naprawdę to nie tyle zrozumiała, ile rozpoznała coś… między nią i Hamishem Alexandrem istniało coś, co trudno było nazwać… najwłaściwszym określeniem wydał jej się rezonans, choć to głupio brzmiało. Nigdy czegoś podobnego nie doświadczyła, nawet z Paulem, którego kochała całym sercem. Nadal zresztą był jej miłością; wiedziała, że spotkało ich coś rzadkiego, doskonałego i cudownego. Nie roztkliwiała się już nad tym, ale nie było dnia, w którym nie czułaby braku jego delikatności, siły i miłości… i świadomości, że kochają równie głęboko jak ona jego. Ale mimo to nigdy nie miała takiego wrażenia symetrii.

To też nie było właściwe słowo, ale nie istniało takowe na opisanie tego uczucia. Właściwie nie wiedziała, czy wynika ono z ich wzajemnych relacji, czy też jest w części jakąś nie spotykaną dotąd, niesamowitą właściwością więzi z Nimitzem. Nikt dotąd nie był tak blisko związany z treecatem; mógł to być efekt błędu, jakiegoś zakłócenia więzi… być może powstało tam jakieś dziwne uczucie, które wzięła za coś zupełnie innego.

Jednakże już w chwili gdy przyszło jej to do głowy, wiedziała, że jest to nonsens i kolejna próba oszukania samej siebie. A prawda była taka, że w jej umyśle otwarły się nagle drzwi, o istnieniu których nie wiedziała, i spojrzała przez nie głęboko do wnętrza earla.

I zobaczyła w nim siebie.

Oczywiście — były między nimi różnice: musiały być, gdyż nie we wszystkim się zgadzali. Prawdę mówiąc, istniała olbrzymia gama rozbieżności, od drobnych różnic aż do zasadniczo odmiennych zdań. Ale w kwestiach podstawowych i zasadniczych, w tym, co nadawało życiu sens, byli zgodni. Mieli tę samą skalę wartości, pragnęli osiągnięcia tych samych celów i dążyli do nich tymi samymi metodami. I dlatego właśnie pragnęła mu to uzmysłowić, co było szokujące, ale nie mogła zapanować nad tym pragnieniem, tak jak nie mogła przestać oddychać. Wyczuwała, jak wiele mogłoby się zdarzyć między nimi, i wiedziała, że jest to pociąg, od którego nie ma ucieczki. Nie był to pociąg seksualny, a raczej także był, ale chodziło o coś znacznie głębszego i szerszego niż fizyczne pożądanie. Był to głód drugiej osoby tak silny, że seks po prostu musiał być jego częścią. Nikt dotąd nie wzbudził w niej takich uczuć i nikt nie był jej tak bliski. Wiedziała, że oboje uzupełniliby się w sposób doskonały, tworząc jedność. Lub zespół będący jednością.

A równocześnie miała świadomość, iż jest to niemożliwe.

To się po prostu nigdy nie wydarzy… nigdy nie będzie mogło się wydarzyć, gdyż nie chodziło tu tylko o partnerstwo zawodowe, lecz całkowite połączenie, prawie że fuzję dwóch osób. A konsekwencji czegoś takiego nawet nie odważyła się rozważać.

Nigdy nie wierzyła w miłość od pierwszego wejrzenia (nazywając ją złośliwie miłością od pierwszego ukąszenia), co było, jak przyznawała uczciwie, swoistą ciekawostką u kogoś, kto dokładnie tego doświadczył w chwili, w której został adoptowany przez treecata. Tyle że Nimitz nie był człowiekiem. Owszem, był jej drugą połową, ukochanym towarzyszem i obrońcą, dokładnie tak jak ona jego, ale nie był jej partnerem…

Zamknęła oczy i odetchnęła głęboko, biorąc się w garść. To już nie było ani śmieszne, ani absurdalne. Hamish Alexander nie dość, że był jej dowódcą, to był też mężem kobiety, którą głęboko kochał. I cokolwiek by poczuł ostatniej nocy, ani jednym słowem czy gestem nie zdradził się z tym. Mówiąc krótko: nie zrobił nic, co nawet przy maksimum dobrej woli można by uznać za „romantyczne”. W pełni nad sobą panował. Nie jego wina, że dzięki więzi z Nimitzem znała jego uczucia… a gdyby podejrzewał, jakie wariackie myśli kotłowały się w jej umyśle, najprawdopodobniej byłby zniesmaczony. Dlatego musiała wziąć się w garść…

I jakoś jej się to udało.

Ani w jej głosie, ani w jej spojrzeniu, gdy uniosła głowę, nie było śladu tej wewnętrznej bitwy.

— Postępy poczynione przez mieszkańców Graysona pod względem rozwoju przemysłu czy ochrony zdrowia przed bieżącymi zagrożeniami są imponujące — usłyszała swój własny spokojny i rzeczowy głos. — Ale uważam, że najwyższy czas, by wkroczyła tu nowoczesna medycyna w pełnym zakresie, bo należy zająć się negatywnymi czynnikami oddziałującymi wolno, ale stale, w sposób mało zauważalny. Może na moje rozumowanie ma wpływ fakt, iż oboje rodzice są lekarzami… sądzę, że na pewno ma. Poprosiłam matkę, żeby wzięła dłuższy urlop i przyleciała tutaj, by kierować kliniką. Już samo wprowadzenie prolongu zmienia znaczenie wad genetycznych i wymusza konieczność jak najszybszego ich korygowania…

Słuchając swego głosu, nie mogła się nadziwić, jak sensownie i spokojnie mówi. A równocześnie desperacko próbowała zrozumieć, co ją opętało…

I jak ma sobie z tym poradzić.



ROZDZIAŁ IV

Towarzysz admirał Thomas Theisman rozparł się wygodnie w luksusowym fotelu i potarł dłońmi powieki, jakby mogło to zlikwidować zmęczenie i ból głowy. Ponieważ nie mogło, nie zlikwidowało, toteż po chwili opuścił dłonie i uśmiechnął się z autoironią, rozglądając się po przestronnym gabinecie. Jak na celę skazańca był całkiem wygodny, ale wolałby zamienić go na parę okrętów liniowych.

Skrzywił się, świadom że zaczyna myśleć utartymi schematami. Nie tylko jemu jako dowódcy obrony systemu przydałoby się więcej okrętów, tyle że jemu nieco bardziej niż innym… a poza tym w przeciwieństwie do innych on wiedział, że broniony przez niego układ planetarny został już spisany na straty przez dowództwo.

Naturalnie nikt mu tego nie powiedział, jako że nie w ten sposób załatwiano teraz podobne sprawy. Po prostu wysyłało się kogoś z niewykonalnym zadaniem, jak dajmy na to utrzymanie systemu, którego nie dało się utrzymać, a przedtem przypominało mu się, że jeśli nie zwycięży, ucierpi jego rodzina. Przyznawał, że takie karanie za „porażki” wzmagało w wielu oficerach wolę walki, ale był też przekonany, że koszty były zbyt wysokie, by było to opłacalne. I to wyłącznie z militarnego punktu widzenia, o moralnym nie wspominając. Oficerowie wiedzący, że nie mogą wygrać i że bez względu na to, co by zrobili, i tak nie uratują rodzin, często stawali się desperatami, co wielokrotnie miał okazję obserwować. Aż za często admirał jeden z drugim walczyli do końca, zamiast wycofać się, przegrupować czy obrać inną, bardziej elastyczną taktykę obrony niż tkwienie do śmierci na wyznaczonej pozycji. A to z jednego tylko powodu — dlatego że manewr taki mógł zostać uznany za ucieczkę przez militarnego idiotę, jakim najczęściej był jego komisarz. Efektem takich postaw były niepotrzebnie stracone okręty i również niepotrzebne straty wśród wyszkolonego personelu. Często osiągały katastrofalny poziom, ale o tym jak dotąd nikt nie był w stanie przekonać opętanych rewolucyjnym szałem rzeźników z Urzędu Bezpieczeństwa. A przecież było to proste i boleśnie wręcz oczywiste…

Theisman podejrzewał zresztą, że obecnie dowództwo Ludowej Marynarki traktowało go podejrzliwie, gdyż nie miał żadnej bliskiej rodziny. Skoro bowiem nie można go było sterroryzować w wypróbowany sposób, reżim opierający się na terrorze nie mógł mu ufać, a więc ciągle czekano na pierwszy objaw „zdrady”.

Prychnął pogardliwie i wyprostował fotel, a po chwili wstał i zaczął spacerować po gabinecie, z paranoiczną satysfakcją analizując swoją sytuację. Urodził się piętnastego dnia po szesnastych urodzinach swojej matki — niezamężnej Dolistki. Jedynym, co mu po niej pozostało, był hologram przedstawiający kościstą nastolatkę ubraną w kolorową tandetę i przesadnie umalowaną — tendencja nadal modna wśród Dolistów. Była prawie ładna na swoisty wyprany sposób, a w oczach miała przynajmniej błysk inteligencji i ślad charakteru. Gdyby była o parę lat starsza, miała choć podstawy normalnego wykształcenia i jakiś powód do poprawy życia, mogła nawet wyrosnąć na kogoś, kogo chciałby poznać. Co się z nią stało, nie dowiedział się nigdy, gdyż nim skończył pół roku, oddała go do państwowego domu dziecka. Nigdy potem jej nie zobaczył, a hologram zachował tylko dlatego, że kierowniczka przytułku złamała przepisy, pozwalając mu na to.

W sumie obojgu wyszło to na dobre — ponieważ nigdy nie próbował jej odszukać, ubecja, nawet gdyby ją znalazła, nie mogłaby użyć jej do standardowego „motywowania” oficera marynarki, gdyż trudno byłoby liczyć na to, że zrobiłby on cokolwiek dla obcej w sumie osoby. A przynajmniej dla kogoś, na kim na pewno mu nie zależy. W ten sposób nie mieli na niego haka.

Uśmiechnął się złośliwie, potarł odruchowo głęboką bliznę na lewym policzku i stanął przy drzwiach, podziwiając gabinet, z którego rządził swymi skazanymi na klęskę siłami.

Był to bez dwóch zdań największy i najbardziej luksusowy gabinet, jaki kiedykolwiek miał. I trudno było się temu dziwić, jako że należał do głównodowodzącego siłami i obroną systemu Barnett. Gabinet znajdował się w samym sercu bazy DuQuesne wrytej w głąb planety o nazwie Enki, od której centrum dowodzenia dzieliło go zaledwie parę kroków. A baza DuQuesne ustępowała wyposażeniem i ważnością jedynie bazie dowództwa Ludowej Marynarki w systemie Haven. To znaczy kiedyś tak było. I kiedyś pozycja jej dowódcy była naprawdę wysoka. Gabinet urządzono więc ze wszystkimi wygodami i smakiem, do których przywykli Legislatorzy i które przynależne były oficerom flagowym wywodzącym się z tychże rodów. Teraz co prawda widać było w nim ślady zużycia i zapomnienia, ale przynajmniej nikt tu niczego nie zniszczył w ataku ślepej furii i chęci zwalczania „dekadenckich ozdóbek egalitaryzmu”. Problem polegał na tym, że najwygodniejszy gabinet nie był w stanie zamaskować brutalnej prawdy — znajdował się w beznadziejnej sytuacji, podobnie zresztą jak ostatnio zwyczajowo cała Ludowa Marynarka. Natomiast żywił poważne podejrzenia, że on znalazł się tu właśnie dlatego, że sytuacja bazy i całego systemu była beznadziejna.

Złączył ręce na plecach i kołysząc się na piętach, klął w duchu samego siebie. Nie pierwszy zresztą raz. Gdyby był lepszym włazidupą, nie miałby przed sobą tak krótkiej przyszłości. Wystarczyło trochę wazeliniarstwa pod adresem Komitetu i nie dostałby samobójczego przydziału. Od paru lat zdawał sobie sprawę, że czeka go podobny koniec, ale nie mógł się zmusić do zachowań, które mogły to zmienić. Nie dlatego, że był lojalny wobec starego porządku. Wcale nie był, bo ów porządek nie dał mu ku temu żadnego powodu. Nie był też nielojalny wobec Ludowej Republiki, gdyż niezależnie od swych wad była jego ojczyzną, której mundur zdecydował się przywdziać dobrowolnie i której przysiągł bronić.

Problem polegał na tym, że nie mógł ścierpieć głupoty, marnotrawstwa i bezsensownej przemocy bandy niedouczonych półgłówków opętanych rewolucyjnym szałem. Tudzież takiego samego zachowania w wydaniu ich jeszcze głupszych pomagierów robiących to w imię dyscypliny, a zbyt ograniczonych, by dostrzec, do czego musi prowadzić „dyscyplina” w tej wersji. Podobnie jak wielu młodszych rangą oficerów dzięki czystce, która objęła Legislatorów, zyskał szansę awansu na stopień flagowy, o którym inaczej nie mógłby marzyć. Tyle że jego umiejętności, zapatrywania i podejście zawodowe zostały ukształtowane przez Alfredo Yu, wówczas kapitana. I podobnie jak Yu Theisman był przekonany, że dobry oficer powinien potrafić znaleźć sposoby maksymalizacji sił przydzielonego mu materiału, tak jeśli chodzi o ludzi, jak i o sprzęt. A to wymagało, by oficer taki dowodził, przewodząc i prowadząc, a nie poganiając swych ludzi z tyłu.

Metody przyjęte przez UB odrzucały tę tradycję z prostego powodu — ubecji nie zależało, by wojsko posiadało prawdziwych przywódców zdolnych wzbudzić u podwładnych lojalność i tak ich umotywować, by poszli za nimi wszędzie i dali z siebie wszystko. Tacy bowiem dowódcy byliby automatycznie zagrożeniem dla nowego reżimu. I to był właściwy powód, dla którego on sam wylądował w tym wygodnym gabinecie stanowiącym równocześnie jego ostatni przydział. Popełnił bowiem błąd i doprowadził do tego, że jego podkomendni stali się bezwarunkowo wobec niego lojalni, a równocześnie nie obił sobie odpowiednio dupy blachą poprzez stosowne wazeliniarstwo wobec Komitetu Bezpieczeństwa Publicznego. I dlatego właśnie, mimo że był jednym z najlepszych dowódców liniowych Ludowej Marynarki, w oczach UB stał się niebezpiecznie samodzielnym i ambitnym wodzem.

Ponownie potarł bliznę, przypominając sobie krwawy chaos towarzyszący jej otrzymaniu. Było to w dniu, w którym powstrzymał atak Royal Manticoran Navy mający na celu zdobycie systemu Seabring. W sumie bitwa ta nie miała większego znaczenia, ale przedłużyła obronę Trevor Star o trzy czy cztery miesiące, a może i o pół roku. I kosztowała go praktycznie cały zespół wydzielony, gdyż zmuszony został do walki z dreadnaughtami, mając tylko pancerniki i krążowniki liniowe. Miał świadomość, że walczył dobrze, a nawet doskonale, ale to nie wystarczyło, by wyrównać dysproporcje w uzbrojeniu. Miał dwa razy więcej okrętów, ale mniej niż dwie trzecie siły ognia przeciwnika. A pancerniki czy krążowniki liniowe nie są w stanie wygrać z dreadnaughtami nawet w stosunku dwa do jednego. Nawet gdyby technologicznie stały na tym samym poziomie. A nie stały.

Zdołał zniszczyć tylko jeden dreadnaught za cenę siedmiu pancerników i jedenastu krążowników liniowych oraz takie uszkodzenia trzech kolejnych pancerników (w tym swego flagowego Conqueranta), że nadawały się tylko na złom. Ale spowodował takie uszkodzenia pozostałych jednostek wroga, że musiał on się wycofać z pola walki i opuścić system, by uratować uszkodzone jednostki.

Jedenaście krążowników liniowych i dziesięć przestarzałych pancerników teoretycznie zaliczanych do okrętów liniowych, w istocie zaś zbyt słabo uzbrojonych i opancerzonych, by mieć jakieś szansę w starciu z normalnymi okrętami liniowymi, nie było specjalnie wysoką ceną za utrzymanie układu planetarnego… Zakładając naturalnie, że istniał jakikolwiek sens bronienia go w pierwszej kolejności. Pierwsza bitwa o Seabring nie powstrzymała natarcia Królewskiej Marynarki ani nie zmieniła wyniku drugiej bitwy o Seabring, w której następca Theismana stracił system i życie. Nie zmieniła też ostatecznego losu Trevor Star, ale spowolniła tempo natarcia wroga i osłabiła go choć w pewnym stopniu. Royal Manticoran Navy straciła kilka lekkich jednostek, a pół tuzina dreadnaughtów wylądowało w stoczniach remontowych, i to na dłużej. Przede wszystkim zaś bitwa ta stanowiła doskonały bodziec podnoszący morale Ludowej Marynarki, która jak dotąd w tej wojnie odniosła tyle zwycięstw, że można je było policzyć na palcach jednej ręki… Theisman próbował o tym wszystkim pamiętać, myśląc o dziewiętnastu tysiącach swoich ludzi, którzy zginęli, by osiągnąć to zwycięstwo.

W nagrodę dostał całą kupę medali i przydział do systemu Barnett z zadaniem jego obrony do końca. Nawet gdyby przeżył upadek systemu i zdołał przedrzeć się do swoich, Urząd Bezpieczeństwa miał nadal przykry zwyczaj rozstrzeliwania admirałów, którzy ponieśli klęskę. Wyglądało na to, że Komitet zdecydował w końcu, że może już obejść się bez usług niejakiego Thomasa Edwarda Theismana.

Prychnął kolejny raz i podszedł do biurka. Opadł na nieprzyzwoicie wygodny fotel i wyciągnął nogi. Istniała naturalnie możliwość, iż był zbyt pesymistycznie nastawiony do życia. W Ludowej Republice było to, ma się rozumieć, zdrowsze podejście od niepoprawnego optymizmu, zwłaszcza w ostatnich latach. Być może wyniesienie Esther McQueen na członka Komitetu Bezpieczeństwa Publicznego stanowiło oznakę zmian na lepsze. Z drugiej strony, McQueen była jedynym wojskowym w Komitecie, a oprócz tego, że była doskonałym dowódcą, cechowała się także niebezpieczną ambicją, nawet pod rządami Legislatorów. Będąc samotna wśród cywilów nie mających pojęcia o problemach, z jakimi borykała się flota, i na dodatek mając takie ambicje, najprawdopodobniej przegra jakąś wewnętrzną rozgrywkę o władzę lub też tak ją ona pochłonie, że nie będzie miała czasu zająć się sprawami Ludowej Marynarki. Zresztą nawet jeżeli tak się nie stanie i zdoła wywalczyć poprawę warunków działania marynarki, dojdzie do tego raczej zbyt późno, by uratować jego skórę. Mimo to nie był w stanie całkowicie pozbyć się nadziei, że może jednak…

W końcu mimo swych wad McQueen była oficerem floty od ponad czterdziestu standardowych lat i także potrafiła wywołać u swych podkomendnych lojalność. Być może nie zapomniała, że lojalność obowiązuje w obie strony… albo zrozumiała choć, że potrzebuje silnego zaplecza, a to może zapewnić jej jedynie wzmocniona Ludowa Marynarka…

Uśmiechnął się i pokiwał głową z politowaniem nad własnymi masochistycznymi skłonnościami i niepoprawną nadzieją, że Republika jakimś cudem przetrwa, mimo iż rządzą nią szaleńcy. A potem wrócił do komputera — to, że dostał samobójcze zadanie, nie zwalniało go z obowiązków względem podkomendnych i samego siebie, a to oznaczało…

Dźwięk interkomu przerwał mu rozmyślania. Wcisnął klawisz uaktywniający połączenie i na ekranie komputera pojawiły się dwie twarze. Czarnowłosej i brązowookiej kapitan Megan Hathaway, jego szefa sztabu, i komandora Warnera Casleta, oficera operacyjnego. Na widok tego ostatniego Theisman z trudem opanował grymas, gdyż obecność Casleta stanowiła kolejny dowód, iż Komitet zdecydował, że może obejść się bez Thomasa Theismana.

Nie była to wina Casleta, który, prawdę mówiąc, był doskonałym oficerem o wybitnym przebiegu służby. W normalnych warunkach Theisman byłby zachwycony, mając go pod swymi rozkazami. Tyle że warunki nie były normalne, a za Casletem od ponad roku standardowego niełaska ciągnęła się niczym smród za wojskiem. Jeszcze rok temu był wschodzącą gwiazdą korpusu młodszych oficerów Ludowej Marynarki. Zmieniło się to radykalnie, gdy poznano wyniki rajdu na teren Konfederacji Silesiańskiej, którym dowodził admirał Giscard… i kiedy okazało się, że Caslet stracił okręt, próbując uratować frachtowiec z Gwiezdnego Królestwa przed autentycznymi silesiańskimi piratami.

Theisman miał okazję zapoznać się z informacjami na temat tejże bandy piratów i pomimo ewidentnej ingerencji w nie cenzury doskonale rozumiał, dlaczego każdy oficer godny munduru, który nosił, chciałby uratować przed wpadnięciem w ich łapy załogę każdego frachtowca niezależnie od jego przynależności państwowej. Caslet miał po prostu pecha, że frachtowiec, który próbował ocalić, okazał się statkiem-pułapką Royal Manticoran Navy, który w finale nie tylko zniszczył atakujące go jednostki pirackie, ale i zdobył krążownik Casleta walczący z tymiż piratami.

Już jako jeniec RMN Caslet, zresztą za zgodą swojego komisarza, podzielił się informacjami dotyczącymi piratów z Honor Harrington dowodzącą tymże krążownikiem pomocniczym Królewskiej Marynarki. Dzięki temu i wcześniejszej próbie ratowania krążownika został wraz ze swymi oficerami repatriowany, zamiast skończyć w jakimś obozie jenieckim. Było to ze strony Harrington nader uprzejme posunięcie, choć Casletowi solidnie skomplikowało życie. Jedynym, co powstrzymało UB od rozstrzelania go za utratę okrętu, był fakt, iż dowództwo Ludowej Marynarki wydało wszystkim podlegającym admirałowi Giscardowi okrętom rozkaz przyjścia z pomocą każdemu andermańskiemu statkowi zaatakowanemu przez piratów.

Chodziło o to, żeby zyskać wystarczającą przychylność władz Imperium Andermańskiego, by te nie podjęły czynnej akcji przeciw okrętom Ludowej Marynarki działającym tuż za ich granicą i w ten sposób sprowadzającym tam konflikt z Gwiezdnym Królestwem Manticore. Pomysł nie do końca wypalił, bo choć Imperialna Marynarka żadnych działań nie podjęła, to władze Imperium wystosowały taką lawinę ostrych protestów dyplomatycznych, że nie mogło być cienia wątpliwości, czym się skończy realizacja podobnego pomysłu. Rozkaz ten uratował jednak życie Casletowi, gdyż usiłował ocalić frachtowiec andermański, bo takiego transpondera identyfikacyjnego używał w chwili ataku Q-ship Royal Manticoran Navy. A to oznaczało, że Caslet po prostu wykonywał rozkazy.

Dowództwo mimo swych rozlicznych wad zdołało przekonać bezpiekę, że rozstrzelanie oficera za to, że dokładnie wykonał rozkazy, byłoby zwykłym idiotyzmem i miałoby jak najbardziej negatywne skutki dla całej Ludowej Marynarki i nie tylko. Wszystkie rodzaje sił zbrojnych ucierpiały już z tego powodu, iż oficerowie wiedzieli, że mogą zostać rozstrzelani za niewykonanie rozkazów nawet tych niewykonalnych. Natomiast świadomość, że można też zginąć za wykonanie rozkazów, doprowadziłaby do anarchii albo, co gorsza, spontanicznej rewolty w całym wojsku. Oficerowie nie mający nic do stracenia, a w takiej sytuacji by się znaleźli, zwróciliby się przeciwko większemu zagrożeniu, a tym bezwzględnie stałaby się nie Królewska Marynarka, lecz UB. Ktoś w Urzędzie Bezpieczeństwa w końcu to zrozumiał i Caslet ocalił głowę.

Co nie oznaczało naturalnie, że mu wybaczono i zapomniano. Mimo doskonałego przebiegu służby nie przyznano mu dowództwa nowego okrętu i przerzucano z jednego przydziału sztabowego na inny, aż w końcu wysłano do systemu Barnett, co oznaczało definitywny koniec kariery, a najprawdopodobniej i życia.

Teoretycznie mogła to być szansa na „zrehabilitowanie się” — jeśli utrzymają system wystarczająco długo, by ich panowie byli zadowoleni, być może faktycznie go „zrehabilitują”. Mogli też ich obu wycofać przed ostatecznym upadkiem systemu. Tyle że Theisman jakoś nie bardzo mógł w to uwierzyć.

Dopiero w tym momencie zdał sobie sprawę, że ekran monitora podzielony jest na dwie części, a nie jak zwykle na trzy — nieobecny był towarzysz komisarz LePic, jego osobisty pies łańcuchowy. Jak na komisarza był nawet uczciwy, ale też dociekliwy i traktował swoje obowiązki na tyle poważnie, by skutecznie utrudniać wszystkim życie. Ponieważ był wystarczająco inteligentny, by zdawać sobie sprawę z własnej niewiedzy, kwestie operacyjne pozostawiał zawodowcom, których miał zadanie szpiegować. Natomiast upierał się, by być o wszystkim informowanym i brać udział we wszystkich odprawach i naradach sztabu, obojętne czy osobistych, czy tak jak w tym przypadku elektronicznych. Toteż jego nieobecność wystarczyła, by wzbudzić czujność Theismana, której naturalnie nie okazał. Każdy średnio inteligentny oficer od lat zakładał, że wszystkie połączenia, nawet te kodowane czy „bezpieczne”, są jeśli nie nagrywane, to podsłuchiwane. Dlatego w jego głosie, gdy się odezwał, nie było śladu zdziwienia:

— Witaj, Megan… Warner. O co chodzi?

— Właśnie otrzymaliśmy najnowsze informacje o uzupełnieniach z dowództwa floty, towarzyszu admirale — odparła równie spokojnym i neutralnym głosem Hathaway. — Wygląda na to, że dostaniemy więcej okrętów, niż się spodziewaliśmy, i postanowiliśmy z Warnerem jak najszybciej poinformować pana o szczegółach.

— Rozsądna decyzja — pochwalił Theisman, rozsiadając się wygodniej.

To, co usłyszał, nie mogło być prawdziwym powodem, jako że za dwie godziny wyznaczona była rutynowa odprawa całego sztabu. Nawet wiadomość, że leci tu cała Flota Systemowa, mogła poczekać tyle czasu, więc musiało chodzić o coś innego.

— I jakie dokładnie są te dobre wieści? — spytał.

— Przydzielono nam Eskadry Liniowe: 62 i 81 — odpowiedział Caslet i Theisman poczuł, jak jego brwi podjeżdżają w górę. — Sześćdziesiąta Druga ma co prawda siedemdziesiąt pięć procent stanu, a w Osiemdziesiątej Pierwszej brak jednego okrętu, ale to nadal trzynaście okrętów liniowych, towarzyszu admirale.

Theisman przytaknął bez słowa — to rzeczywiście były większe posiłki, niż się spodziewał: liczba okrętów liniowych, które miał do dyspozycji, właśnie wzrosła o prawie trzydzieści procent, co z kolei oznaczało, że Komitet zamierza na serio bronić Barnett. Naturalnie obronić się go nie da, nawet gdyby chciano tego dokonać wszystkimi dostępnymi siłami, ale jeśli dadzą mu dość okrętów, będzie w stanie opierać się wystarczająco długo, by dać Ludowej Marynarce czas. Co prawda pojęcia nie miał, na co też ten czas może zostać spożytkowany, ale to już nie było jego zmartwienie.

Mimo zaskoczenia zdołał zachować tylko średnio zdziwioną minę. Nie skomentował też potknięcia Casleta. Ten najwyraźniej zbyt długo dowodził okrętem, by móc oduczyć się używania formy „sir” czy „ma’am”, obecnie uznanej za nie na miejscu i niedozwolonej. Wymyślił to lata temu jakiś rewolucyjny oszołom, ale to wariactwo przyjęło się wśród komisarzy, regularnie zwracających na takie rzeczy uwagę w donosach pisanych do przełożonych z UB.

Caslet dowodził lekkim krążownikiem Vaubon, a lekkie krążowniki przez większość czasu działały samodzielnie. Choć wbijał podkomendnym do głów nowe zasady słownikowo-grzecznościowe, sam najwyraźniej nie opanował rewolucyjnych zwrotów wystarczająco, by używać ich automatycznie, prawdopodobnie z racji braku regularnego kontaktu z jakimkolwiek starszym od siebie rangą oficerem. Jednak niezależnie od powodów ktoś w jego sytuacji nie powinien pozwolić sobie na jakiekolwiek zachowania sugerujące brak entuzjastycznego poparcia rewolucji.

— To rzeczywiście miła wiadomość — ocenił Theisman. — Są może inne równie przyjemne?

— Są — wtrąciła Hathaway. — Dostajemy flotyllę niszczycieli, większość 121. Eskadry Lekkich Krążowników i pół tuzina ciężkich krążowników. A może też krążownik liniowy, jeśli zdołamy go utrzymać.

Jeżeli ktoś nie znał jej naprawdę dobrze, ton, którym wypowiedziała ostatnie zdanie, wydawałby się mu całkowicie naturalny.

Theisman znał ją naprawdę dobrze.

— Krążownik liniowy zawsze się przyda — ocenił spokojnie. — Wiecie który to?

— Tepes, towarzyszu admirale — odparł Caslet tonem dokładnie takim jak Hathaway.

Theisman poczuł, jak wyraz uprzejmego zainteresowania zastyga mu na twarzy. To był właściwy powód, dla którego oboje chcieli z nim rozmawiać jak najszybciej. I bez LePica. Najprawdopodobniej zorganizowali mu wcześniej jakieś zajęcie, które uniemożliwiało włączenie się do rozmowy.

Tepes bowiem należał do najnowszej klasy krążowników liniowych Warlord, ale nie należał do Ludowej Marynarki. Wchodził w skład sił Urzędu Bezpieczeństwa i jego załogę stanowili co do jednego oficerowie, podoficerowie i personel bezpieki.

Nowina była w równej mierze paskudna co niepokojąca. Podobnie jak wszyscy oficerowie Ludowej Marynarki, nawet ci najbardziej opętani ideami rewolucyjnymi, uważał pomysł marnowania desperacko potrzebnych flocie okrętów za, łagodnie mówiąc, poroniony. Gorsze natomiast, bo groźne, było co innego — UB organizowało własną flotę, obsadzając ją własnymi ludźmi, a to miało tylko jedno logiczne wytłumaczenie, którego jednakże Theisman póki co wolał głośno nie wypowiadać, nawet wśród najbardziej zaufanych współpracowników.

Fakt, większość oficerów i personelu, którymi ubecja dysponowała i wykorzystywała do tego celu, rekrutowała się z szeregów przedrewolucyjnej floty. Ludzie ci z rozmaitych powodów przeszli z Ludowej Marynarki i Marines do Urzędu Bezpieczeństwa. Ale nawet im brak było stosownego wyszkolenia i treningu, o umiejętnościach nie mówiąc, a o doświadczeniu nawet nie wspominając, by po latach przerwy obsadzać najnowsze klasy okrętów wojennych. No bo dla bezpieki mogło być tylko to, co najlepsze. Skoro więc ktoś taki jak Saint-Just, o kim powiedzieć można było wiele złego, ale nie to, że jest głupi, tworzył sobie prywatną flotę niezdolną do skutecznego stawienia czoła wyszkolonej profesjonalnej Królewskiej Marynarce, to powody mogły być tylko dwa. Pierwszy, mniej prawdopodobny, choć możliwy, że był to typowy biurokratyczny odruch — jak każdy pasożyt, UB miało niezaspokajalny apetyt na coraz więcej siły, nawet jeśli odbywało się to kosztem wysiłku wojennego. Drugim, znacznie logiczniejszym, była chęć posiadania w pełni godnej zaufania i gotowej wykonać każdy rozkaz własnej floty, którą można by wykorzystać do wszelkich zadań wewnętrznych. Czyli brudnej roboty w stylu masakr i czystek na dużą skalę. Saint-Just nie był widać do końca pewien, czy Ludowa Marynarka spełniłaby rozkaz zmasakrowania bezbronnego tłumu. Albo też swoich własnych ludzi i ich rodzin, jak się stało w systemie Malgasy.

Zrobiło mu się zimno z jeszcze innego powodu. To było to, co tłumaczyło nieobecność LePica. Otóż Tepes, choć obsadzony przez załogę należącą do UB, miał stały przydział do Ministerstwa Informacji. A konkretnie był osobistym okrętem dyspozycyjnym Cordelii Ransom. Już sam fakt marnowania jednego z najnowszych i najpotężniejszych krążowników liniowych na jacht szefowej propagandy i jej ekipy technicznej był szokujący. Choć naturalnie nikt się nie odważył czegoś podobnego powiedzieć głośno. Natomiast to, że w obecnej sytuacji Ransom zdecydowała się odwiedzić system Barnett, nie wróżyło dobrze oficerowi odpowiedzialnemu za jego obronę. Mówiąc krótko, wizyta ta mogła mieć dla niego gorsze skutki od niespodziewanego ataku całej Królewskiej Marynarki.

Choć tego także nikt nie odważyłby się głośno powiedzieć.

— Cóż… — usłyszał własny głos i zdziwił się, jak naturalnie on brzmi — czy zdołamy zatrzymać Tepesa czy nie, reszta okrętów z pewnością się nam przyda. Warner, przeanalizuj rozmieszczenie wysuniętych pikiet. Skoro dostaniemy więcej okrętów liniowych, możemy przestać używać krążowników liniowych kontradmirała Tourville’a do służby patrolowej wewnątrz systemu.

— Zgadza się, możemy — przytaknął Caslet, opuszczając wzrok na klawiaturę i zapisując polecenie. — Już same niszczyciele do tego wystarczą. Co w takim razie chce pan zrobić z okrętami kontradmirała Tourville’a, towarzyszu admirale?

— Chcę wysłać połowę jego sił jako wzmocnione pikiety w układzie Corrigan. To oczywiście nie wystarczy do utrzymania go, gdy przeciwnik rozpocznie natarcie, ale zmusi go do ostrożniejszego rozpoznania systemu i przeznaczenia większych sił do jego zdobycia. Nie będą już mogli robić przelotów zwiadowczych przy użyciu lekkich krążowników.

— Rozumiem. A reszta eskadry?

— Sądzę, że wydzielę ją do bardziej agresywnego działania… może do jakiegoś rajdu… — Theisman odchylił oparcie fotela i zamyślił się.

Pierwszy raz tak naprawdę analizował resztę informacji o posiłkach, a nie tylko wieść o Tepesie i związanych z jego przybyciem konsekwencjach.

— Warner, mówiłeś, że w drodze jest kilka ciężkich krążowników, tak? — upewnił się po chwili.

— Tak, towarzyszu admirale.

— W porządku. W takim razie może wzmocnić Tourville’a 50. Eskadrą Ciężkich Krążowników i półflotyllą niszczycieli w zamian za okręty, które mu zabierzemy. To niezłe siły do niewielkiego rajdu — mają wystarczającą prędkość, by uciec przed wszystkim, co zbyt wielkie, jeśliby na coś takiego wpadły… naturalnie poza flotyllą krążowników liniowych Królewskiej Marynarki z nowymi kompensatorami.

Theisman skrzywił się, mówiąc to ostatnie zdanie. Był to typowy dupochron i fakt, że go wykorzystał, niepomiernie go irytował. Niemniej wszystkie krążowniki liniowe, które zamierzał wydzielić do tego rajdu, należały do klasy Warlord będącej owocem pierwszych transferów techniki solarnej. Okręty klasy Reliant, najnowszej klasy krążowników liniowych Royal Manticoran Navy, nadal były lepiej uzbrojone i miały lepsze wyposażenie elektroniczne, ale nie była to aż tak rażąca dysproporcja, do jakiej przeciwnik przywykł i jakiej mógł się spodziewać. A jeżeli Tourville natknie się na krążownik liniowy starszej klasy, no to cóż…

— Rozumiem, towarzyszu admirale — powtórzył Caslet. — Ma pan na myśli jakiś określony cel czy mam wspólnie z komandorem Ito zająć się sporządzeniem listy do wyboru?

— Myślę o systemach Adler lub Madras. W Adlerze przeciwnik dopiero się zadomawia, więc solidny rajd powinien skłonić go do skierowania tam większych sił, a to odciągnie je od ataku na Barnett. Ale nie ma sensu ograniczać się tylko tym, co jako pierwsze przyszło mi do głowy. Weźcie się do tego z Ito i zróbcie listę najlepszych możliwości. — Theisman przerwał, potarł czoło i dodał: — Mogą to być propozycje zestawu celów. Nie chcę dać się ponieść, ale skoro mamy możliwość uderzenia przeciwnika w więcej niż jednym miejscu w krótkim odstępie czasowym, może okazać się to znacznie korzystniejszym rozwiązaniem. A możliwość będziemy mieli, jak tylko dotrą do nas wysłane przez dowództwo okręty. Co prawda nawet z nimi utrzymanie systemu Barnett jest mało prawdopodobne, ale to nie znaczy, że powinniśmy drugiej stronie ułatwiać życie. Niech Królewska Marynarka też zacznie się martwić kwestiami obronnymi.

— Rozkaz, towarzyszu admirale.

— Doskonale, Warner — pochwalił go Theisman, siląc się na normalny ton, polecił Hathaway: — A ty, Megan, odszukaj tymczasem towarzysza komisarza i przekaż mu stosowne informacje. Wzmocnienie jest znacznie silniejsze, niż się spodziewałem i może wpłynąć na całą koncepcję obronną. Powiedz mu, proszę, że chcę z nim przedyskutować nowe możliwości i że poprosiłem cię, żebyś wprowadziła go wcześniej w nową dyslokację okrętów, o której właśnie zawiadomiło nas dowództwo.

— Naturalnie, towarzyszu admirale — odparła Hathaway takim tonem, jakby nie wiedziała, że Theisman wypowiedział te słowa wyłącznie na użytek podsłuchu.

Albo że wszystko, co powiedzieli z Casletem, nim pierwszy raz wspomnieli nazwę Tepes, było tylko zasłoną dymną i wstępem na użytek tegoż podsłuchu.

— Dziękuję, Megan. I tobie też, Warner — dodał zupełnie szczerze Theisman. — Doceniam szybkość waszej reakcji.



ROZDZIAŁ V

Honor opuściła Graysona pięć dni po przybyciu na niego. Próba wywiązania się z obowiązków w tak krótkim czasie, znacznie zresztą krótszym od przewidywanego, postawiła administrację domeny i służbę w Harrington House na głowie. I nadal czuła się winna z tego powodu. Zwłaszcza że wszyscy, od Howarda Clinkscalesa zaczynając, spodziewali się, że będzie na Graysonie co najmniej cztery tygodnie. To i tak byłby niezwykle pracowity okres, jako że waga problemów, które zebrały się w czasie jej długiej nieobecności, wymagała jej osobistej uwagi i podjęcia rozwiązań. I miała świadomość, że pozostawiła zbyt wiele spraw nie załatwionych.

Ale wiedziała też, jak zdolnym zarządcą jest Clinkscales. Pod wieloma względami znacznie lepiej nadawał się do kierowania domeną niż ona sama. A poza tym konklawe, potwierdzając jej status patronki, oficjalnie uznało jej status oficera Royal Manticoran Navy obciążonego określonymi obowiązkami. Oznaczało to częste i długie nieobecności w domenie. Czyli, mówiąc inaczej, dostała możliwość wyrwania się z Graysona w imię obowiązków służbowych i doskonałego zastępcę, któremu mogła zwalić na głowę codzienny ładunek problemów mających związek z zarządzaniem domeną.

Spoglądając przez okno pinasy na niebo przechodzące z niebieskiego w czarne i gładząc Nimitza powolnymi, łagodnymi ruchami, próbowała wmówić sobie, że jest spokojna. Treecat zwinięty na jej kolanach i mruczący cicho także sprawiał takie wrażenie. W obu przypadkach było to mylące i mogło zwieść jedynie postronnego obserwatora. Czuła emocje Nimitza w głębi swego umysłu, wiedziała, że zna jej emocje i uważa na nią… i nie jest w stanie jej zrozumieć.

Zamknęła oczy i oparła się wygodniej, czując jego słaby, ale ciągle obecny niepokój. Nie było w nim zarzutów czy pretensji, bo sam nie bardzo wiedział, jak do tego podejść — pierwszy raz bowiem nie był w stanie zrozumieć jej emocji i postępowania. Wielokrotnie zdarzyło się, że pewne zasady moralne czy filozoficzne, którymi kierowali się ludzie, okazały się dla treecata dziwne lub zupełnie niezrozumiałe. Podobnie rzecz się miała z niektórymi odmianami rozrywek, jak na przykład pływaniem, którego zalety były dla Nimitza kompletną zagadką. Ale wówczas nie rozumiał, dlaczego Honor to czy tamto czuje, a nie tego, co czuje. Taka sytuacja zdarzyła się pierwszy raz.

Honor nie bardzo to zaskoczyło, gdyż sama tego nie wiedziała. Jedyne, czego była pewna, to tego, że czuje się coraz bardziej niewygodnie i niezręcznie w obecności Hamisha Alexandra.

I to nie z powodu czegoś, co powiedział lub zrobił, lecz jedynie z powodu tego, co czuł. A o to naprawdę nie sposób było mieć do niego pretensji. Jego zachowania pozostały idealnie właściwe, ale przebłyski podziwu nie zniknęły. Nie zmieniło się też ich nasilenie — musiał nad sobą naprawdę doskonale panować, ale istniały cały czas. Wyglądało to tak, jakby jakaś jego część automatycznie je tłumiła, nie czekając na sprawdzenie, czy są czy nie, ale nie potrafił pozbyć się ich całkowicie. Ona natomiast wiedziała, że podziw ten nadal jest obecny, i miała ochotę przekształcić go w coś, dzięki czemu rezonans, którego doświadczyła, zacząłby w pełni istnieć.

A raczej pewna jej część tego chciała.

Pierwszy raz jej więź z Nimitzem była w równym stopniu darem i przekleństwem, gdyż jak bardzo by tego nie chciała, nie mogła po prostu nie wiedzieć, co White Haven czuje. Gdyby nie Nimitz, nawet by jej przez myśl nie przeszło żadne podejrzenie, a tak każdy wzrost jego zainteresowania niweczył jej wysiłki, by zapanować nad własnymi uczuciami.

Podobnie złe było pierwsze parę miesięcy w początkowym okresie rozwijania przez Nimitza jej zdolności postrzegania emocji innych przy pomocy łączącej ich więzi. Próbowała wytłumaczyć mu, by tego nie robił, gdyż to niewłaściwe, by nie powiedzieć nieuczciwe w jakiś sposób… czuła się jak podglądacz szpiegujący ludzi, którzy nawet nie zdawali sobie sprawy, że ktoś może być w stanie coś takiego zrobić.

Nimitz nie przestał, bo nigdy nie zrozumiał, dlaczego ona tak uważa. I stopniowo Honor pojmowała, że nie był w stanie z tego prostego powodu, że treecaty zawsze w ten sposób odbierały czy to siebie nawzajem, czy ludzi. Emocje innych zawsze były dla nich widoczne i po prostu nie mogły ich nie zauważać, podobnie jak nie były w stanie przestać oddychać.

W ten sposób przegrała i przestała być ślepa. I stopniowo zapomniała, że kiedyś w ogóle tak było. Przyzwyczaiła się do wyczuwania emocji innych i do tego, że polega na nich w ogólnej ocenie danej osoby i jej zamiarów. Nie wydawało jej się to już szpiegowaniem, dlatego że każdy człowiek dosłownie świecił swymi emocjami, a Nimitz przekazywał je tak, jak sam je czuł. Czasami dodawał własny komentarz, ale nigdy nie tłumił ani nie wzmacniał przekazu. Nauczyła się prawie nie zwracać na nie uwagi, ale to nie oznaczało, że mogła ich nie widzieć. Przywodziło jej to na myśl powiedzenie jednego z bardziej przeludnionych ziemskich społeczeństw z okresu poprzedzającego kolonizację międzyplanetarną. Zdaje się, że chodziło o Japończyków, ale nie była pewna. Powiadali oni, że nagość się widzi, ale się jej nie zauważa. To samo stało się z nią — widziała emocje innych, ale ich nie zauważała, jak długo świadomie się na tym nie skupiła. Tym razem było inaczej — to, co wywołało owe zgranie i rezonans między nimi, zniszczyło także ową wyrobioną zdolność w przypadku Hamisha Alexandra. Zdołała zapanować nad swymi zachowaniami i zewnętrznie się z tym nie zdradzić, ale wewnętrznie czuła się tak, jakby balansowała na linie. Niemożność znalezienia racjonalnego wytłumaczenia, dlaczego tak się czuje, doprowadzała ją do jeszcze większego szału.

Tak samo zresztą jak ta ucieczka. Bo uciekała i wiedziała, że to dodatkowo ogłupiało Nimitza… Niespodziewanie przyszło jej do głowy, że mógł nie zrozumieć jej uczuć, gdyż sam zupełnie jasno odbierał emocje. Treecaty zawsze dokładnie wiedziały, co czuli adoptowani, ale nie co myśleli. Dzięki więzi z Nimitzem wiedziała, że uczucia są jasne i czytelne zupełnie jak obrazy malowane podstawowymi barwami. Mogły być skomplikowane lub tak wymieszane, że nie sposób było zidentyfikować wszystkie, ale z głównymi nigdy nie było problemu. Może właśnie dlatego treecaty były takie bezpośrednie, dzięki czemu miały w życiu mniej problemów. Nimitz na przykład, będąc na jej miejscu, zabiłby niesławnej pamięci Pavela Younga jeszcze na wyspie Saganami i miałby problem z głowy. W końcu skoro wszystkie uczucia każdego treecata były widoczne dla pozostałych, to oszustwo na nic by się nie przydało — ba, żadnemu by nawet do głowy nie przyszło. Podobnie jak ukrywanie uczuć.

Być może ta jaskrawość i jednoznaczność ludzkich uczuć ukrywała przed nimi te bardziej skomplikowane albo staranniej ukrywane, zwłaszcza jeśli osoba, która je czuła, sama nie wiedziała, co czuje, i jeszcze intensywnie nad nimi rozmyślała. Być może też treecaty nie wykształciły zdolności pośredniej interpretacji uczuć na podstawie zachowań, na czym polegała większość ludzi. Skoro nie musiały analizować tego, co inni czują, nie wyrobiły sobie tej umiejętności i dlatego Nimitz nie był w stanie rozpoznać uczuć, których ona sama nie potrafiła rozgryźć. Była to intrygująca hipoteza, ale nie dawała odpowiedzi czy rozwiązania. Ani też nie pomagała w wytłumaczeniu Nimitzowi, dlaczego ucieka. Sobie zresztą też nie potrafiła tego wyjaśnić, przez co czuła się zdecydowanie źle. Jakby nie wypełniała do końca swych obowiązków. A mimo tego i mimo poczucia winy za zwalenie, i to bez uprzedzenia, kupy spraw na głowy współpracowników czuła też ulgę. I to było najsilniejsze uczucie. Musiała odgrodzić się jakoś od earla White Haven. Najprostszym rozwiązaniem było fizyczne rozdzielenie, bo dawało ono spokój i czas potrzebne jej na dojście do ładu z samą sobą. Być może jemu ta separacja umożliwi przezwyciężenie tego, co do niej zaczął czuć. Część niej (ta, która uznała ucieczkę za najlepsze rozwiązanie) chciała, by tak właśnie było, ale druga miała nadzieję, że tak nie będzie. Obie natomiast były zgodne co do tego, że musi dojść do ładu ze swymi emocjami i zrozumieć, co się z nią dzieje. I że nie zdoła tego osiągnąć, pozostając z nim pod jednym dachem.

No a w żaden sposób nie mogła go wyrzucić z Harrington House. Co prawda stosunkowo łatwo dałoby się wymyślić pretekst, który nie byłby nieuprzejmy, ale wyłącznie na publiczny użytek. Nie istniał sposób wywiedzenia w pole samego admirała, a po prostu nie mogła zdobyć się na to, by obrazić niczemu nie winnego człowieka. To rozwiązanie, które wybrała, było lepsze, prostsze i równie skuteczne. I nie wzbudzające podejrzeń. Miała objąć dowództwo 18. Eskadry Krążowników, a pięć z ośmiu wchodzących w jej skład okrętów znajdowało się już w systemie Yeltsin. Na dodatek cała eskadra, jak długo nie zostanie oficjalnie przekazana do składu 8. Floty, pozostawała częścią Floty Ojczyźnianej Marynarki Graysona. Dlatego też poprosiła admirała Matthewsa o przyspieszenie powołania jej do aktywnej służby. Matthews, choć zaskoczony, nie zadawał żadnych pytań ani tym bardziej nie próbował z nią dyskutować, a jego sztab przygotował stosowne rozkazy znacznie szybciej, niż miała nadzieję.

I dlatego obecnie wraz z Nimitzem znajdowała się w drodze na swój nowy okręt flagowy — ciężki krążownik Jason Alvarez.

Odetchnęła głęboko i gdy otworzyła oczy, była już spokojna. Gotowa do objęcia nowego dowództwa zarówno fizycznie, jak i psychicznie. I ulżyło jej, gdy poczuła znajomy ciężar odpowiedzialności spychającej inne problemy gdzieś w podświadomość. Nie zniknęły całkowicie, lecz upchnięte w jakiś kąt dawały jej czas. I to przy odrobinie szczęścia wystarczający, by zdążyła je poustawiać na właściwych miejscach. Albo by same się poustawiały.

Cichy, melodyjny dźwięk ostrzegł, iż pinasa rozpoczyna ostateczne podejście. Honor wyjrzała przez okno, gdyż pilot zbliżał się do okrętu po spirali, tak by mogła spokojnie obejrzeć swoją nową jednostkę flagową.

Krążownik tkwił nieruchomo na orbicie parkingowej, błyskając białymi i zielonymi światłami pozycyjnymi, jak przystało na „zakotwiczoną” jednostkę. Przy masie nieco ponad trzystu czterdziestu tysięcy ton stanowił niespełna pięć procent wielkości jej poprzedniego okrętu. Ale HMS Wayfarer był przerobionym frachtowcem — wielkim, nieopancerzonym i powolnym, z uzbrojeniem upchniętym wszędzie, gdzie się dało, a Alvarez był rasowym okrętem wojennym — smukłym, szybkim, opancerzonym i wyposażonym w zdublowane systemy. Jak każdy ciężki krążownik, zaprojektowano go z myślą o samotnych rajdach — szybkich atakach i ucieczkach — i mimo iż był znacznie mniejszy od krążownika pomocniczego, jakim był Wayfarer, cechował się znacznie większą wytrzymałością na uszkodzenia, był znacznie zwrotniejszy i nieporównanie szybszy.

Był też okrętem rozpoczynającym zmiany w koncepcji budowy okrętów wojennych. Co prawda główne uzbrojenie nadal umieszczone było na jednym pokładzie wzdłuż obu burt, ale miał znacznie mniejszą ilość ambrazur niż ciężkie krążowniki Royal Manticoran Navy. Powód był prosty: Alvarez był pierwszym zaprojektowanym i zbudowanym na Graysonie ciężkim krążownikiem. Fakt, całe wyposażenie elektroniczne i uzbrojenie antyrakietowe były dokładnie takie same jak ciężkich krążowników RMN klasy Star Knight, która zresztą stanowiła podstawę do modyfikacji. Natomiast reszta uzbrojenia była wynikiem doktryny wykształconej w Marynarce Graysona. Sporo pewności siebie wymagało odejście od specyfikacji obowiązujących w starszych i większych flotach o długoletnim doświadczeniu przez flotę nie mającą żadnych tradycji i doświadczeń pozasystemowych. Marynarka Graysona robiła to jednak od samego początku i uzbrojenie Alvareza było tego najlepszym przykładem. Miał on mniej niż połowę dział energetycznych krążowników klasy Star Knight, co znacznie zmniejszało ilość celów, które mógł równocześnie ostrzeliwać, i w niewielkim stopniu odbijało się na możliwościach obrony przeciwrakietowej. Ta ostatnia różnica była nieduża, ale mogła okazać się istotna, jako że większość okrętów używała burtowych dział energetycznych jako wsparcia sprzężonych działek laserowych w ostatniej fazie obrony antyrakietowej. Jednak dzięki tym zmianom na okręcie zamontowano o dwadzieścia procent więcej wyrzutni rakiet i grasery o mocy większej niż standardowo montowane na krążownikach liniowych. Zdrowy rozsądek podpowiadał, iż ciężki krążownik nie miał szans w starciu z krążownikiem liniowym, ale Honor podejrzewała, że w przypadku Jasona Alvareza zdrowy rozsądek mógł się mylić.

Nie żeby miała jakikolwiek, nawet najmniejszy zamiar to sprawdzać. Jak dotąd przeżyła więcej niż wystarczającą liczbę starć z silniejszym przeciwnikiem i miała serdecznie dość nierównych pojedynków, ale nie wszystko od niej zależało…

Uśmiechnęła się z autoironią, rozglądając się po otaczającej krążownik przestrzeni. Pinasa leciała już prosto ku wlotowi na pokład hangarowy na śródokręciu, toteż widok miała naprawdę dobry. Choć ich orbity parkingowe wyznaczono dość ciasno, okręty eskadry i tak znajdowały się na tyle daleko od siebie, by gołym okiem widać je było jedynie jako rozbłyski słonecznego światła odbijającego się od kadłubów. Dokładnie widoczny był tylko jeden okręt — leżący mniej niż trzydzieści kilometrów za lewą ćwiartką rufową Alvareza, HMS Prince Adrian. Dowodził nim drugi według starszeństwa oficer eskadry wyznaczony na jej zastępcę. Na myśl o nim Honor uśmiechnęła się naprawdę ciepło i szeroko.

Prince Adrian był starszy, mniejszy i słabiej uzbrojony od jej okrętu flagowego. Ale kapitan Alistair McKeon dowodził nim od ponad sześciu lat standardowych i jeśli był w Królewskiej Marynarce okręt z lepiej zgraną załogą, to Honor o takim jeszcze nie słyszała. A w dodatku wiedziała, że w obu flotach — Manticore i Graysona — nie znajdzie bardziej godnego zaufania kapitana okrętu i przyjaciela.

Prince Adrian zniknął przesłonięty przez kadłub Jasona Alvareza i pilot pinasy wyłączył napęd, przechodząc na silniki manewrowe. A Honor wyciągnęła spod lewego naramiennika beret i rozprostowała go, nadając mu właściwy kształt. I przestała się uśmiechać, gdyż beret był czarny… Po raz pierwszy od dwudziestu jeden standardowych lat obejmowała dowództwo jako oficer Royal Manticoran Navy, nie dowodząc równocześnie żadnym okrętem. A w Królewskiej Marynarce jedynie kapitanom okrętów przysługiwało prawo noszenia białych beretów. Świadomość tego, że najprawdopodobniej już nigdy nie będzie miała prawa do białego beretu, choć nie była niespodziewana, nadal pozostała przykra. Zdawała sobie sprawę, że i tak miała szczęście, dowodząc aż tyloma okrętami, iloma dowodziła, ale wiedziała też, że zawsze będzie tęsknić za jeszcze jednym… i że nigdy tej tęsknoty nie zaspokoi.

Taka niestety była cena awansu i osiągnięcia zbyt wysokiego jak na dowodzenie pojedynczym okrętem stopnia. Nałożyła wprawnymi ruchami beret i poprawiła go, gdy pinasa została wciągnięta na pokład hangarowy. Delikatny wstrząs świadczący o zaczepieniu mechanicznych cum i kolejny cichy dźwięk oznaczający zakończenie cumowania prawie zbiegły się ze sobą. Uniosła Nimitza, sadzając go na prawym ramieniu, odruchowo sprawdziła, czy spod beretu nie wymknęły się kosmyki splecionych w warkocz i upiętych włosów, i nawet nie zdając sobie z tego sprawy, przesunęła delikatnie palcami po sześciu złotych gwiazdkach wyszytych na prawej piersi kurtki mundurowej. Każda oznaczała dowództwo okrętu zdolnego do lotów w nadprzestrzeni.



* * *


Kapitan Thomas Greentree z Marynarki Graysona dowodzący ciężkim krążownikiem Jason Alvarez robił co mógł, by wyglądać na spokojnego, czekając, aż lady Harrington stanie na pokładzie jego okrętu. Był z niego dumny i pewny, że wypełni każde zadanie, ale też świadom, czyim okrętem flagowym ma zostać jego krążownik. Miał swoje zastrzeżenia do dziennikarzy i mediów Gwiezdnego Królestwa, uważał, że są w przytłaczającej większości bandą chamów goniących za sensacją i gotowych poświęcić dla niej wszystko i każdego. Uważał też, że przezwanie Honor Harrington „Salamandrą” jest obelgą, na którą nie zdobyłby się wobec kobiety żaden mężczyzna posiadający choćby resztki dobrego wychowania. Natomiast spokoju nie dawało mu to, że przezwisko jest tak trafnie dobrane. Fakt, nikt z mieszkańców Graysona nawet by o nim nie pomyślał, no ale skoro inni już je nadali, to dlaczego by go nie używać. Jemu samemu zdarzyło się to parę razy, za co miał zresztą potem pretensję do samego siebie, ale nie zmieniało to faktu, że pasowało.

Tyle że niezupełnie z tego powodu, który mieli na myśli pismacy — bo to nie lady Harrington była przyciągana przez najgorętszy ogień bitewny, tylko w jakiś sposób to ona ten ogień przyciągała. Była niczym albatros ze starych ziemskich legend — ptak sprowadzający sztorm.

Udowadniała co prawda za każdym razem, że potrafi radzić sobie z tymi sztormami, ale ta jej umiejętność dzięki temu nie zniknęła, a jedynie robiła coraz większe wrażenie. A Marynarka Graysona lepiej niż jakakolwiek inna wiedziała, jak zasłużona i jak ciężko zapracowana jest ta reputacja. Greentree był dumny, że to jego okręt został wybrany na jej jednostkę flagową, ale miał świadomość, że z zaszczytem wiązało się ryzyko nieosiągnięcia poziomu, do którego była przyzwyczajona.

No a poza tym spodziewał się, że będzie miał jeszcze ze trzy tygodnie na osiągnięcie tego poziomu. Jego okręt niedawno opuścił stocznię po poważnej modernizacji, w trakcie której między innymi wymieniono całkowicie wyposażenie do walki radioelektronicznej. Nowe systemy były znacznie lepsze i dawały większe możliwości, ale nadal sprawiały pewne problemy techniczne typowe dla każdego nowego sprzętu. Inżynierowie likwidowali je kolejno, w związku z czym oficerowie taktyczni dopiero zaczynali niezbędne treningi w symulatorach.

Podobne, choć mniej drastyczne zmiany zaszły we wszystkich działach poza mostkiem — za to ostatnie zresztą Greentree był szczerze wdzięczny losowi. Ogólnie zresztą był zadowolony ze wszystkich zmian, ale wiedział, że przez nie w tej chwili nie dysponuje w pełni sprawnym bojowo okrętem z załogą na najwyższym poziomie wyszkolenia. Szczęście że cały sztab lady Harrington był już na pokładzie. No i dobrze, że miała reputację dowódcy nie stojącego nad głową kapitana okrętu, póki ten nie upora się z podobnymi problemami wynikającymi nie z jego winy. Dzięki temu oraz obecności pełnego sztabu będzie miała aż zbyt wiele zajęć, by nie musieć nie zauważać wewnętrznego chaosu panującego na jego okręcie, póki on sobie z nim nie poradzi.

A przynajmniej miał taką nadzieję.

W następnym momencie przestał o tym myśleć, widząc, jak wachta trapowa pręży się niczym na paradzie. Rozbrzmiały pierwsze dźwięki „Marsza Patronów” wygrywane na trąbce i lady Harrington ukazała się w wylocie korytarza, łapiąc zielony uchwyt i z gracją przekraczając granicę pokładowej grawitacji. Wylądowała tuż przed wymalowaną na pokładzie linią oznaczającą umowny jej zasięg i zasalutowała.

W ślad za nią na pokładzie stanęło trzech jej gwardzistów.

— Proszę o pozwolenie wejścia na pokład — powiedziała dźwięcznym sopranem.

Thomas Greentree urodził się i wychował na Graysonie. Szczerze starał się dostosować do nowych realiów, ale należał do zdominowanej przez mężczyzn kultury, w której tak brzmiący głos nie miał prawa rozbrzmiewać na pokładzie okrętu wojennego. Na szczęście miał także pełną świadomość, że ten konkretny głos miał prawo rozbrzmiewać wszędzie gdzie chciał i żadnemu graysońskiemu oficerowi nawet by się nie przyśniło, by to kwestionować.

Dlatego też wyprężył się jak struna, oddając honory z kadecką zgoła precyzją.

— Pozwolenia udzielam, milady! — oznajmił donośnie i podszedł do wymalowanej na pokładzie linii, wyciągając prawicę. — Witamy na pokładzie, milady.

To ostatnie dodał już normalnym tonem. Po czym starannie ukrył zaskoczenie siłą i zdecydowaniem jej uścisku.



* * *


— Dziękuję, kapitanie Greentree — Honor rozejrzała się po nienagannie umundurowanej wachcie trapowej i warcie honorowej oraz po lśniącym wręcz pokładzie hangarowym i dodała: — Widzę, że Alvarez nadal jest najlepszym krążownikiem w Marynarce Graysona.

— Ja też tak uważam, milady — potwierdził.

Dzięki Nimitzowi wyczuła lekką niepewność, gdy wygłaszał to zdanie, ale towarzyszyła jej determinacja, by jak najszybciej zmienić ten stan rzeczy. Był on zupełnie zrozumiały, biorąc pod uwagę, że okręt dopiero co przeszedł modernizację. Kapitańska chęć powrotu do normy, czyli do ideału, była w pełni uzasadniona — krążownik rzeczywiście cieszył się doskonałą reputacją, a Thomas Greentree był jej świadom znacznie bardziej niż ona. A w przeciwieństwie do ostatniego razu, gdy obejmowała dowództwo graysońskiej eskadry, tym razem zdołała odrobić zadanie domowe i zapoznać się z aktami personalnymi większości oficerów swego przyszłego okrętu flagowego.

Nawet pobieżne ich przejrzenie rodziło pewność, że dział personalny nie wybrał ich przypadkiem, a zwłaszcza dotyczyło to jej kapitana flagowego. Porucznik Greentree służył jako asystent oficera technicznego na krążowniku Covington, okręcie flagowym admirała Matthewsa i równocześnie jedynym graysońskim krążowniku, który ocalał z pierwszej próby podbicia systemu Yeltsin dokonanego oficjalnie przez fanatyków z Masady. Kiedy Grayson przystąpił do Sojuszu, Greentree został wysłany do Gwiezdnego Królestwa na przyspieszony Kurs Zaawansowanej Taktyki — regularnego elementu szkolenia oficerów RMN przewidzianych na stanowiska flagowe. Po powrocie na Graysona objął dowództwo pierwszego nowo zbudowanego niszczyciela. Jego osiągnięcia w zwalczaniu piratów obficie występujących wówczas w okolicach systemu Yeltsin nadal robiły wrażenie. Wyróżnił się także jako dowódca dywizjonu lekkich krążowników w Czwartej Bitwie o Yeltsin. Ogólnie sądząc z jego przebiegu służby, należał do tych nielicznych oficerów, którzy zwyczajowo robili więcej, niż leżało to w standardowych granicach ich obowiązków, co zasługiwało na uznanie i szacunek.

Pierwsze wrażenie przy osobistym spotkaniu to potwierdzało, podobnie zresztą jak ocena Nimitza. Greentree był masywny i niski, niższy od niej o co najmniej piętnaście centymetrów. Choć w rzeczywistości o dziesięć lat od niej młodszy, wyglądał na znacznie starszego. Długie, brązowe włosy przetykała siwizna, a wokół brązowych oczu widniały wyraźne zmarszczki. Powód był prosty: Grayson uzyskał dostęp do procesu prolongu, gdy on sam był już zbyt stary, by móc mu się poddać. Nie żywił jednak urazy do tych, którzy mieli więcej szczęścia i nadal wyglądali młodo (na przykład do niej). Poruszał się w sposób świadczący, że dużo czasu spędzał na ćwiczeniach fizycznych, co w przypadku kapitana okrętu nie było wcale tak prostą sprawą, jak mogłoby się wydawać. Jego ruchy świadczyły też o dużej pewności siebie i w jakiś sposób przypominał jej starszą wersję Paula. Nie fizycznie, lecz z racji aury solidności i lojalności.

W sumie póki co nie miała do niego zastrzeżeń, co było dobrym znakiem, gdyż jako jej kapitan flagowy miał być jej zastępcą do spraw taktycznych. To jego zadaniem, bardziej niż McKeona, była realizacja jej planów i zmiana zamiarów w działanie. I to udane. Przebieg jego służby jak najbardziej kwalifikował go do tego, ale zawsze istniała możliwość, że dokumenty nie całkiem pokrywają się z praktyką. Albo, co zdarzało się częściej, że różnica charakterów czy osobowości, której nie dało się w żaden sposób przewidzieć, uniemożliwi im wzajemne zrozumienie i stworzenie zespołu, który w teorii powinien być wręcz doskonały. Jej ostatni kapitan flagowy był prawie podręcznikowym tego przykładem. Trudno było im współpracować, nie z jego winy, a wyłącznie dlatego, że Honor nie mogła zapomnieć, że to właśnie on jeszcze jako oficer Ludowej Marynarki dowodził okrętem, który zabił Raoula Courvosiera. Na szczęście Alfredo Yu miał tyle uczciwości i innych zalet, że czas do spółki z Nimitzem pomogły jej zwalczyć uprzedzenia. A to właśnie działania Yu zdecydowały o zwycięskim zakończeniu Czwartej Bitwy o Yeltsin.

Pomijając zrozumiałe napięcie wynikające z pierwszego spotkania z nowym dowódcą, Greentree był pełen wiary we własne możliwości, swoich podkomendnych i swój okręt. I to w spokojny, budzący zaufanie sposób.

Teraz wskazał na żylastego, czarnowłosego młodzieńca w mundurze komandora.

— Mój pierwszy oficer, komandor Marchant, milady — przedstawił.

Marchant był nadzwyczaj młody jak na posiadaną rangę, i to nawet biorąc pod uwagę młody wiek większości oficerów Marynarki Graysona. W przeciwieństwie do swego kapitana był wystarczająco młody, by zostać poddanym pełnemu procesowi prolongu. Przebieg jego służby niewątpliwie robił wrażenie. Jednak gdy podawał jej dłoń, jego twarz z zaskakująco zielonymi oczyma była kamienna, a jego emocje wskazywały na to, że przyjął postawę obronną. Honor z trudem zapanowała nad mięśniami własnej twarzy, by nie uśmiechnąć się ze zrozumieniem.

— Panie komandorze — powitała go zupełnie naturalnym głosem.

— Milady — odparł pełnym napięcia, ale i szacunku tonem doskonale odzwierciedlającym jego stan ducha.

Doskonale go rozumiała, gdyż z jego akt personalnych dowiedziała się, że Solomon Marchant był dalekim, ale jednak kuzynem zmarłego i nie opłakiwanego Edmonda Marchanta. Ciężkie warunki panujące na planecie sprawiły, że struktury rodowe były skomplikowane, a więzi rodzinne silne. Rodzina Marchantów, jak zresztą każda, była liczna i koligacje miała naprawdę przedziwne. Większość jej członków była porządnymi obywatelami; to nie ich wina, że trafiła się między nimi taka parszywa owca. Nie zmieniało to faktu, że osiągnięcia fanatycznego eks-kapłana najpierw próbującego zdyskredytować, a potem zabić patronkę Harrington, by przeszkodzić w reformach Protektora Benjamina, były takie, że pewien cień musiał paść i na innych członków rodziny.

Jednym z tych, którzy tak uważali, był właśnie Solomon, który najprawdopodobniej nawet nie znał kuzyna, a na pewno nie miał nic wspólnego z jego działalnością. Nie zmieniało to w niczym faktu, że czuł się winny i spodziewał się, że Harrington będzie go obwiniać za czyny i charakter krewniaka. Nie miał naturalnie pojęcia o tym, że Honor zna jego uczucia, a ona nie mogła nic na ten temat powiedzieć, bo to jedynie pogorszyłoby sprawę.

— Miło mi pana poznać, komandorze — odezwała się. Uzasadnienie pańskiej propozycji zmian w taktyce konwojowania opublikowane w „Proceedings” zrobiło na mnie wrażenie. Chciałabym o tym z panem porozmawiać bardziej szczegółowo.

— A… naturalnie, milady — w głosie Marchanta nic się nie zmieniło, ale napięcie jakby nieco zelżało.

Ocieplenie stosunków między nimi z pewnością będzie wymagało czasu, ale wyglądało na to, że wybrała właściwy sposób.

— Tego oficera, jak sądzę, nie trzeba pani przedstawiać, milady — odezwał się Greentree, wskazując na drugiego z oczekujących tuż za nim.

Komandor, na którego wskazał, ubrany był w mundur Royal Manticoran Navy i nie należał do wysokich nawet jak na standardy graysońskie. Uniform był szyty na miarę, a ciemnowłosy, smukły Andreas Venizelos nosił go z pewnością siebie i wdziękiem, których mógł mu pozazdrościć każdy szanujący się treecat.

— W rzeczy samej nie trzeba, kapitanie — przyznała Honor, wyciągając rękę ku Venizelosowi i uśmiechając się naprawdę szeroko. — Cudownie znów cię widzieć, Andy. Chyba wpadam w nałóg spotykania starych znajomych w swoim sztabie, ilekroć okazuje się, że mam takowy.

— Też tak słyszałem, ma’am — odparł Venizelos z podobnym uśmiechem.

Widok tego uśmiechu sprawił Honor prawdziwą ulgę — nie każdy oficer byłby zadowolony, musząc oddać dowództwo lekkiego krążownika na rzecz przydziału sztabowego. Fakt: Venizelos i tak musiał trafić do jakiegoś sztabu na kolejną turę, co zdecydowano na długo nim Honor otrzymała dowództwo Osiemnastej Eskadry Krążowników. Jej jedyną ingerencją było złapanie go do własnego sztabu.

Zwyczajowo jedynie admirałowie i wiceadmirałowie mogli mieć kapitanów jako szefów sztabów, choć zdarzało się, że i jakiś kontradmirał dostawał kapitana na to stanowisko, jeśli był ulubieńcem kogoś w Admiralicji. Jako zwykły komodor Honor mogła liczyć wyłącznie na komandora porucznika czy komandora, toteż ledwie dowiedziała się, że Venizelos jest „do wzięcia”, natychmiast o niego poprosiła. Natomiast decyzja, by nabrał jeszcze doświadczenia sztabowego przed mianowaniem na kapitana, została podjęta wcześniej i wyżej. Była pewna, że o tym wiedział. Natomiast nie miała pewności, czy zdawał sobie sprawę, co oznacza ten konkretny przydział. Szefostwo sztabu sojuszniczej eskadry, w skład której wchodziły okręty należące do trzech różnych flot, będzie niezastąpionym doświadczeniem, bardzo cennym w dalszej karierze. Najwyraźniej dział personalny RMN zamierzał awansować go na stopień flagowy znacznie szybciej, niż Andy mógł podejrzewać.

— No i dobrze! — oceniła.

Po czym złączyła dłonie na plecach i przez kilka sekund przyglądała się nowym współpracownikom. Potem pokiwała głową i oznajmiła:

— Jak tylko będę miała okazję trochę się roztasować, chciałabym poznać resztę pańskich starszych oficerów, kapitanie Greentree… i resztę sztabu także, Andy.

— Oczywiście, milady — potwierdził Greentree. — Mogę panią zaprowadzić do kwatery?

— Dzięki, kapitanie. To miło z pana strony — zgodziła się Honor.

Warta honorowa Marines w przepisowych białych rękawiczkach sprezentowała broń, gdy Honor zrobiła pierwszy krok. Greentree i Marchant towarzyszyli jej, idąc przepisowe pół kroku z tyłu i w bok. Obejrzała się i z trudem stłumiła radosny chichot na widok procesji maszerującej jej śladem. W następnej parze za obydwoma oficerami Marynarki Graysona szli bowiem LaFollet i Venizelos. Potem MacGuiness pilnujący dwóch stewardów trzeciej klasy objuczonych jej podręcznym bagażem, a na końcu James Candless i Robert Whitman stanowiący wraz z LaFolletem jej osobistą obstawę.

Honor zdążyła się już przyzwyczaić do roli gwiazdy, ale nadal uważała za absurdalne, że tylu ludzi uznaje za swój obowiązek chodzenie za nią krok w krok. Miała jednakże również świadomość, że nic nie jest w stanie na to poradzić.

Pozostało mieć jedynie nadzieję, że winda okaże się wystarczająco pojemna…



ROZDZIAŁ VI

Esther McQueen starannie ukryła zaskoczenie, widząc, jak na jej powitanie wstaje zarówno Oscar Saint-Just, jak i Rob Pierre. Co prawda obaj zachowywali się w ten sposób przy każdym spotkaniu z nią, ale nadal ją to dziwiło. Była zresztą przekonana, że w przypadku obu ten uprzejmy gest jest naturalnym odruchem, a nie starannie przemyślaną formą manipulacji. Nie żeby choć na moment zapomniała, z jak dobrymi manipulatorami ma do czynienia. Po prostu, jak miała okazję zaobserwować, takie staromodne uprzejmości były dla nich typowe, stanowiąc groteskowe potwierdzenie starej maksymy głoszącej, że „czym skorupka za młodu nasiąknie, tym na starość trąci”. To, że pozostali nienagannie uprzejmi mimo agonii Ludowej Republiki, było tego najlepszym dowodem.

A to była agonia, choć mało kto zdawał sobie z tego sprawę.

Ona zdawała sobie aż za dobrze. Idąc po grubym dywanie niewielkiej sali konferencyjnej, by uścisnąć dłonie obu mężczyzn, miała przed oczyma własne starcie z Lewelerami… albo masowe groby, bez których nie dałoby się pogrzebać trupów po zakończeniu walk. Tych co prawda nie widziała, ale dokładnie je jej opisano.

Nikt nie zdołał choćby w miarę dokładnie obliczyć, ilu zabiła którakolwiek ze stron, i za to akurat McQueen była losowi wdzięczna. Naturalnie oficjalne źródła wszystkich zabitych przypisały buntownikom, co było propagandowym idiotyzmem. Sama nie bardzo wiedziała, czy powinna się wściekać, czy cieszyć, bo to, co zrobiła, było konieczne, ale niespecjalnie zależało jej na przejściu do historii jako masowa morderczyni. Z drugiej strony każdy inteligentniejszy od debila po wysłuchaniu oficjalnej wersji wiedział, że to bzdura, bo niemożliwe jest użycie ciężkiej broni w mieście, zwłaszcza tak gęsto zabudowanym jak Nouveau Paris bez zabicia kupy niewinnych ludzi, obojętnie jak starannie by się celowało.

Prawda była brutalna — jeżeli chodziło o liczbę zabitych, McQueen znajdowała się dokładnie między młotem a kowadłem lub między wódką a zakąską i to nie tylko jeśli chodziło o opinię publiczną. Co prawda to nie ona odpaliła ładunki nuklearne, tylko Lewelerzy. Fakt — ich celem było zniszczenie sztabu interwencyjnych oddziałów Urzędu Bezpieczeństwa w mieście i innych celów, które można by uznać za militarne, ale spowodowali tym samym także rzeź okolicznej ludności. A poza tym to oni zaczęli masakrę, jaką stały się walki w mieście.

Nie wspominając już o tym, że broń nuklearna, nadal słusznie uznawana za broń masowego rażenia, oddziaływała jeszcze długo po jej użyciu, powodując mniej widoczne, ale równie upiorne skutki. Jej uderzenia odwetowe były przynajmniej „czyste”. No i fakt, że przywódcy rewolty gotowi byli na użycie takich środków na początek, jasno wskazywał, do czego byliby zdolni, gdyby przejęli władzę, więc gdyby nic nie zrobiła, skutki byłyby jeszcze gorsze, a ofiary większe. Musiała podejmować decyzje szybsze i drastyczniejsze niż kiedykolwiek w swej karierze, ale potem miała dość czasu, by je na spokojnie przeanalizować, i była pewna, że podjęła właściwe. Jednak nawet wiedząc, że nie miała wyboru, i tak musiała żyć ze świadomością, że zabiła przynajmniej tyle samo ludzi co Lewelerzy…

Jedyne pocieszenie stanowił fakt, że większość zabitych przez nią była winna rewolty; nie byli to jedynie jej świadkowie czy niewinni mieszkańcy stolicy.

Powtarzała to sobie, siadając w fotelu odsuniętym uprzejmie od stolika przez Saint-Justa. Powtarzała sobie też, że jeśli to była cena, którą musiała zapłacić za znalezienie się w składzie Komitetu Bezpieczeństwa Publicznego, to gotowa była zapłacić ją ponownie. Bo tylko tu mogła coś zdziałać. I tylko tu mogła zdobyć dość władzy, by spróbować naprawić coś tak dokumentnie spieprzonego jak Ludowa Republika Haven. I dokończyć rozliczenia z winnymi tego stanu rzeczy…

Zaczynając od obu obecnych w pomieszczeniu.

— Z przyjemnością widzę, że porusza się już pani znacznie lepiej, towarzyszko admirał — zagaił Pierre uprzejmie.

McQueen uśmiechnęła się niewesoło. Strzaskane, bo to słowo znacznie lepiej oddawało stan faktyczny niż „połamane”, żebra, jakie sobie zafundowała w kraksie pinasy w ostatnim stadium walk, wywołały rozległe obrażenia wewnętrzne. I tylko szybka interwencja chirurgiczna oraz przyspieszone gojenie uratowały jej życie i zapobiegły kalectwu. Swoje jednak musiała odleżeć. Trwało to dłużej, niż sądziła, bo okazało się, że kości są mniej podatne na proces szybkiego gojenia i wolą zrastać się w klasycznym tempie, jakie przewidziała matka natura. W jej przypadku trwało to wyjątkowo długo, bo niezwykle starannie zmieniła swoją klatkę piersiową w trójwymiarową układankę, i to złożoną z raczej małych elementów. Jej żebra mimo całej nowoczesnej techniki medycznej potrzebowały ponad dwóch standardowych miesięcy, by zrosnąć się z grubsza we właściwy sposób, i pewna sztywność ruchów pozostała jeszcze do teraz.

— Dziękuję — odparła. — Czuję się także znacznie lepiej, towarzyszu przewodniczący i…

— Proszę mi mówić po imieniu, Esther — przerwał jej łagodnie Pierre. — We własnym gronie i prywatnie wolimy nie używać oficjalnych i, przyznaję, nie najlepszych form.

— Rozumiem… Rob — imię brzmiało dziwnie, a całość przypominała ciąg dalszy surrealistycznych uprzejmości powitalnych.

McQueen była zbyt doświadczona, by się łudzić, że Pierre traktuje ją inaczej niż jako chwilowo potrzebne narzędzie, którego należy się pozbyć jak najszybciej, gdy tylko przestanie być niezbędne. Sama zresztą traktowała jego i Saint-Justa dokładnie tak samo — żaden nie miał prawa przeżyć, gdy nadejdzie stosowny moment. A mimo to wszyscy prześcigali się w uprzejmościach i starali się jak najpoprawniej zachowywać, ignorując drobny detal — to, że wokół nich płonęła i ginęła Republika.

— Dzięki — powtórzyła. — Jak już mówiłam, czuję się znacznie lepiej i dlatego poprosiłam o spotkanie z tobą i to… to jest z Oscarem. Jestem gotowa wziąć się do roboty, ale nasze poprzednie rozmowy były nieco ogólnikowe, więc mam nadzieję, że teraz wyjaśnisz mi dokładniej, co chciałbyś, żebym zrobiła.

I uśmiechnęła się promiennie.

Pierre odchylił oparcie fotela, zastanawiając się, jak rozegrać rozmowę. Wszystkie fotele były duże, miękkie i wygodne, ale jego robił największe wrażenie i to nie tylko dlatego, że stał u szczytu stołu konferencyjnego. Oparł łokcie na poręczach, złączył dłonie w piramidkę i oparł na nich brodę. Nie była to oryginalna poza, ale McQueen ten widok nagle skojarzył się z wyobrażeniem pająka czekającego w sercu pajęczyny. To też nie było oryginalne skojarzenie i zdawała sobie z tego sprawę.

Ale było idealnie trafione.

Pierre zaś siedział tak długą chwilę, przyglądając się uważnie ciemnowłosej kobiecie delikatnej budowy, siedzącej po przeciwnej stronie stołu. Jej zielone oczy miały neutralny, uprzejmy wyraz i poza złotymi akselbantami oraz paroma szeregami różnobarwnych baretek nad lewą piersią idealnie leżącego munduru nic w jej wyglądzie nie wskazywało, że jest śmiertelnie niebezpiecznym i niezwykle zdolnym dowódcą wysokiego szczebla. Czyli mówiąc inaczej, doskonale kalkulującym swe posunięcia masowym mordercą. Z drugiej strony nikt nie podejrzewałby na podstawie wyglądu, że Oscar Saint-Just jest szefem bezpieki i nieporównanie groźniejszym masowym mordercą. Między innymi dlatego właśnie użył go do zaplanowania i wykonania własnego przewrotu — Oscar wyglądał tak niegroźnie…

Chwilowo McQueen była niegroźna. Jak dotąd ani o krok nie próbowała przekroczyć niewidzialnej, ale wyraźnej linii. Od prawie trzech miesięcy należała oficjalnie do Komitetu, ale bez protestów zaakceptowała oficjalną wersję głoszącą, że jej obrażenia uniemożliwiają chwilowo faktyczne pełnienie obowiązków. Musiała zdawać sobie sprawę, że jest to jedynie oficjalne kłamstwo, gdyż sama najlepiej wiedziała, że choć kosztem sporego bólu i niewygody, ale od ponad miesiąca mogłaby normalnie pracować. Jednak zamiast naciskać, wolała poczekać.

Samo w sobie było to interesujące i wiele mówiące, tym bardziej że nie mogła znać głównego powodu zwłoki. A była nim konieczność pozbycia się z Haven Cordelii Ransom i jej chorobliwych uprzedzeń pod adresem wojska w ogóle, a floty w szczególności. Cordelia i owszem, zgodziła się zarówno oficjalnie, jak i prywatnie poprzeć kandydaturę McQueen. Ba, nawet to zrobiła. Tyle że Pierre znał ją za dobrze i ani na moment nie dał się zwieść. Nie wierzył, że naprawdę się z tym pogodziła. Nie miał też najmniejszej ochoty na wymianę ognia i otwartą wrogość, do której po prostu musiało dojść od pierwszego spotkania obu kobiet.

Przynajmniej tak długo, jak długo McQueen nie odnajdzie się w nowych warunkach.

Naturalnie tego nie miał zamiaru jej mówić. Przymusowe oczekiwanie potraktował zaś jako doskonałą okazję do obserwowania jej reakcji i gotowości do zaakceptowania ograniczeń. W tym przypadku wykazała cierpliwość i posłuszeństwo, trzymając się wersji oficjalnej tak dalece, że — jak wiedział od Oscara — uzyskała nawet zgodę lekarzy, nim poprosiła o to spotkanie.

Co mogło oznaczać jedną z dwóch możliwości: albo bardzo dobrą, albo bardzo złą.

Jej popularność wśród motłochu, zwłaszcza wśród mieszkańców Nouveau Paris, sięgnęła zenitu, kiedy rozniosło się, kto wybił Lewelerów. Propaganda robiła co mogła, by prawie całą zasługę przypisać policji i siłom bezpieczeństwa rozmaitych maści. Pierre zresztą przyznawał, że niektóre z tych formacji walczyły z większą zaciekłością i odwagą, niż byłby wcześniej skłonny podejrzewać. Ale zbyt wiele osób znało prawdę, by dało się ją ukryć przed mieszkańcami stolicy. I dlatego admirał Esther McQueen, która już była osobą lubianą i niezwykle popularną — w końcu to ona od ponad osiemnastu standardowych miesięcy skutecznie broniła Trevor Star — teraz stała się bożyszczem tłumów z racji swej odwagi i uratowania „ludowej rewolucji”. Fakt, że robiąc to, zabiła przynajmniej tyle samo przyjaciół, krewnych i znajomych owych wiwatujących na jej cześć co buntownicy, nie miał najmniejszego znaczenia. Na dłuższą metę aprobata ludzi była niczym i ulegała niezwykłym zmianom, o czym sam najlepiej wiedział, ale chwilowo McQueen była bohaterką i mogła to wykorzystać, żądając na przykład natychmiastowego przyjęcia w skład Komitetu, i to na znaczące stanowisko.

Prawdę mówiąc, obawiał się podobnej reakcji, toteż obaj z Oscarem poczynili stosowne, choć utrzymywane w najgłębszej tajemnicy przygotowania. W razie czego jej stan zdrowia uległby niespodziewanemu, a poważnemu i jak najbardziej realnemu pogorszeniu.

Nie okazało się to potrzebne, gdyż McQueen nie skorzystała z okazji. Przyjęła spokojnie podziękowanie Komitetu i zaproponowane członkostwo. Fakt, nie wykazała przy tym zbytniej skromności, ale także przesadnej arogancji.

I to właśnie wzbudziło podejrzenia Roba S. Pierre’a.

Było to bowiem idealnie właściwe zachowanie, a więc było pozorem i fałszem. Doskonale wiedziała, podobnie zresztą jak on i reszta członków Komitetu Bezpieczeństwa Publicznego, kto uratował im życie… podobnie jak i to, że mimo tych zasług nie zaproponowano by jej członkostwa w nagrodę, gdyby Pierre nie uważał, że jej potrzebuje. Więc skąd ta skromność? I skąd gotowość przyjęcia tego, co dają, bez szukania okazji i choć próby wytargowania czegoś więcej? Zachowała się dokładnie tak, jak zachowywała się zawsze jako oficer — przyjęła do wiadomości rozkazy i nie komentowała ich. Zakładając, że postąpiła tak, bo uznała to za jedyne rozsądne rozwiązanie, był to bardzo dobry znak. I pozwolił sobie mieć nadzieję, że tak jest w istocie.

Co bynajmniej nie oznaczało jakiegoś pochopnego wyciągania wniosków. Plan awaryjny, który McQueen zdołała jakoś przygotować całkowicie bez wiedzy i pod nosem komisarza Fonteina, odegrał główną, by nie rzec decydującą rolę w uratowaniu Komitetu. Ale nie po to został stworzony, a co ważniejsze jego stworzenie bez wiedzy Fonteina nie powinno być w ogóle możliwe. Oczywiście najistotniejsza była w tym wszystkim jej umiejętność zainspirowania lojalności u podkomendnych — dlatego zresztą była tak dobrym dowódcą, ale była to także umiejętność, która stanowiła groźbę. Bo mogła zostać wykorzystana, choćby właśnie do zaplanowania działań samowolnych. Albo mówiąc brutalniej, do spiskowania przeciw cywilnej władzy zwierzchniej, którą uosabiał w jej przypadku towarzysz komisarz Erasmus Fontein.

Dlatego zresztą Oscar właśnie jego wybrał na to stanowisko. Fontein był bowiem jednym z najlepszych oficerów Urzędu Bezpieczeństwa, ale wyglądał na kompletnie niekompetentnego naiwniaka. Według teorii Oscara, którą Pierre także podzielał, McQueen nie powinna czuć się zagrożona przez obecność idioty, który miał jej pilnować. A Fontein starał się utwierdzić ją w przekonaniu, że jest głupkiem tak niegroźnym, na jakiego wygląda. I wszystko wskazywało na to, że mu się udało. Przynajmniej do chwili wybuchu rewolty, kiedy musiał przestać udawać i zacząć współpracować z McQueen, by powstrzymać Lewelerów. A mimo to McQueen podjęła wystarczające środki ostrożności, by skutecznie ukryć przed nim swoje plany. I to nie w jakiejś choćby i znacznej, ale części, tylko całkowicie!

Jego raport nie pozostawiał cienia wątpliwości w tej kwestii — prawdę mówiąc, był boleśnie szczery. Fontein przyznał uczciwie, że został całkowicie zaskoczony. Ta uczciwość mile zaskoczyła Pierre’a: zbyt wielu komisarzy na miejscu Fonteina zajęłoby się w pierwszej kolejności zmontowaniem sobie dupochronu i zwaleniem winy na kogoś innego. Fontein był zawodowcem ze starej szkoły i nad własne bezpieczeństwo przedkładał obowiązki. Pierre zgadzał się z jego ostrzeżeniem, którym ten zakończył raport — skoro McQueen zadała sobie tyle trudu, by ukryć swe poczynania przed kimś, kogo uznała za niegroźnego półgłówka, to zada sobie znacznie więcej trudu i będzie jeszcze ostrożniejsza, planując cokolwiek przeciwko ludziom, których za durniów nie uważała.

I dlatego właśnie jej nienaganne zachowanie martwiło go prawie że bardziej, niż gdyby od pierwszej sposobności próbowała zdobyć jak najsilniejszą pozycję. Cordelia nie musiała go ostrzegać — sam doskonale zdawał sobie sprawę, że Esther McQueen mogła okazać się obosiecznym mieczem, i nie miał najmniejszego zamiaru dać sobie przez nieostrożność obciąć palców.

Z drugiej jednak strony dawno zdążył odkryć, jak łatwo ktoś będący na jego miejscu mógł wykazać się całkowitą bezczynnością w obliczu poważnego zagrożenia, gdyż uznałby za zbyt prawdopodobne potencjalne niebezpieczeństwa, które mogły nigdy nie zaistnieć.

Uśmiechnął się, nie zdradzając nurtujących go wątpliwości, i powiedział:

— Faktycznie, powinniśmy ci to wyjaśnić parę tygodni temu. Przepraszam za opóźnienie, ale jak widać sprzątanie po próbie zamachu zdezorganizowało nas bardziej, niż podejrzewałem. Prawdę mówiąc jednak, w tym wypadku w grę wchodziły także pewne polityczne uwarunkowania. Jak sądzę, zdajesz sobie sprawę, że nie wszyscy członkowie Komitetu są zachwyceni pomysłem dokooptowania do jego składu przedstawiciela sił zbrojnych.

— Mogę przyjąć do wiadomości brak entuzjazmu, ale nie wierzę, że jest on uzasadniony — odparła rzeczowo McQueen.

— Nikt rozsądny nie spodziewałby się innego stanowiska — powiedział równie rzeczowo Pierre.

Spojrzeli na siebie ze zrozumieniem — nie było to starcie woli, raczej spotkanie pary szermierzy próbujących rozeznać potencjał przeciwnika, ale od ponad roku standardowego nikt poza Cordelią Ransom nie odważył się sprzeciwić choćby częściowo zdaniu przewodniczącego. To, że ktoś taki się w końcu znalazł, sprawiło mu sporą satysfakcję, a i pewną przyjemność.

— Takie uprzedzenia jednak istnieją — dodał — i chciałem, żeby sytuacja nieco się wyklarowała i uspokoiła, nim cię w pełni wprowadzę.

— Można więc założyć, że sytuacja nieco się wyklarowała i uspokoiła?

— Można — zgodził się Pierre.

Nie dodał, bo nie uznał tego za stosowne, że w znacznym stopniu z uwagi na jej popularność to właśnie włączenie jej w skład Komitetu (choć dotąd jedynie teoretyczne) odegrało poważną rolę w uspokajaniu i stabilizacji sytuacji. Jedynie dureń, a McQueen nie była głupia, nie zrozumiałby tego, ale nie szkodziło spróbować przekonać ją, że uważa ją za głupszą, niż jest w rzeczywistości.

— Prawdę mówiąc — dodał — gdybyś nie poprosiła o to spotkanie, zaprosiłbym cię na jutro lub pojutrze na pogawędkę w tym samym gronie.

Uśmiechnął się, widząc jej pytająco uniesione brwi. Po czym spoważniał i mówił dalej już znacznie bardziej rzeczowym tonem:

— Ta próba zamachu uzmysłowiła nam pewien problem i uwydatniła parę innych, o których istnieniu wiedzieliśmy wcześniej. Nowością jest to, że nie ulega kwestii, iż Lewelerzy zdołali przeniknąć do Komitetu. Już choćby analizując tę próbę zamachu z czysto militarnego punktu widzenia, widzi się, iż niemożliwe jest, by dokonali sabotażu sieci łączności bez pomocy kogoś z wewnątrz, i to kogoś wysoko postawionego. Patrząc z politycznego punktu widzenia — musieli wiedzieć, że po zakończeniu walk będą mieli do dyspozycji co najmniej jednego członka Komitetu, którego da się postawić przed kamerą, żeby choć trochę zalegalizować nową ekipę. Lepiej paru niż jednego, a nie mogli liczyć na to, że im się to uda bez pomocy kogoś albo raczej kilku spośród nas. Niestety jak dotąd nie udało nam się zidentyfikować zdrajców, a to oznacza, że mamy zagrożenie bezpieczeństwa na najwyższym szczeblu. Ludzie Oscara pracują nad tym i będą kopać, póki nie znajdą prawdziwych winowajców. Jednakże na wszelki wypadek jako znacznie szybsze zabezpieczenie rozważamy poważne ograniczenie liczebności Komitetu. W tej chwili co najmniej o pięćdziesiąt procent. Oczywiście czegoś takiego nie możemy zrobić natychmiast, nie mając dowodów, i naturalnie nie będziemy mieć pewności, że w ten sposób pozbędziemy się wszystkich zdrajców. Natomiast możemy i chcemy tak to zorganizować, by pozostawić w Komitecie Bezpieczeństwa Publicznego tych, do których mamy największe zaufanie.

Przerwał, obserwując uważnie wyraz twarzy McQueen. Właśnie jej powiedział, że pozostanie w składzie zmniejszonego Komitetu, czyli że będzie miała więcej władzy, niż dotąd sądziła. Najmniejszym gestem nie zdradziła, że to do niej dotarło. Jedynie lekko skinęła głową na znak, że rozumie, co słyszy. Jej pełna skupienia i uwagi twarz nie drgnęła ani na moment.

— Ale jak już powiedziałem, to będzie musiało potrwać — podjął. — Możemy natomiast zająć się problemami, o których wiedzieliśmy wcześniej, a które teraz stały się bardziej palące. Najważniejszy to ten, że do spółki z Legislatorami i z Królewską Marynarką udało nam się wręcz konkursowe rozpieprzyć własne wojsko, Esther. Co do Royal Manticoran Navy, to trudno się dziwić, że robi co może, by nas pokonać. Natomiast gorsze jest to, że to my sami — i mówiąc „my”, mani na myśli także Komitet Bezpieczeństwa Publicznego i Urząd Bezpieczeństwa — zdołaliśmy prawie całkowicie wykastrować własną flotę. Cóż, najwyższy czas, żebyśmy przestali obwiniać za pasmo klęsk wyłącznie Ludową Marynarkę i przyznali, że w znacznym stopniu sami jesteśmy sobie winni, bo do porażek przyczyniły się problemy, które sami stworzyliśmy. Problemy, które chcemy, żebyś zlikwidowała.

I umilkł, czekając na reakcję.

McQueen, wpatrywała się w niego wytrzeszczonymi oczyma, nim samokontrola wzięła górę nad szokiem. Ponieważ szok był duży, potrwało to parę sekund. Spodziewała się po tej rozmowie różnych rzeczy, ale nie aż takiej szczerości, a w żadnym wypadku przyznania, że to on jest odpowiedzialny za bagno, w którym znalazła się Ludowa Marynarka. Rzeczowy i zwięzły sposób, w jaki Pierre przyznał się do winy, jedynie dodał szczerości wyznaniu i spotęgował jej zaskoczenie. Dlatego potrzebowała dobrej chwili, by pozbierać myśli i zdecydować, co powiedzieć.

— Nie mogę się nie zgodzić ze słusznością tego, co pan powiedział, towarzyszu przewodniczący — oznajmiła w końcu jak najbardziej formalnie. — Co prawda sama bym tego tak nie ujęła… bo dla oficera czynnej służby mogłoby być nie najwłaściwsze wygłoszenie tak… zdecydowanego oświadczenia. Natomiast cieszę się, że pan to powiedział. Jeżeli obaj jesteście o tym przekonani i chcecie mi pomóc, to sądzę, że będę w stanie naprawić przynajmniej najgorsze… Będę jednak szczera: bez określonej, ale sporej swobody działania będę w stanie zrobić naprawdę niewiele.

Umilkła, czując krople potu u nasady włosów. Właśnie powiedziała więcej niż Pierre i teraz nie bardzo mogła zawrócić. Wiedziała o tym, ale jej twarz tego nie zdradzała.

— Rozumiem — mruknął Pierre.

I spojrzał na Saint-Justa.

A potem na McQueen.

I zaproponował:

— Sądzę, że zanim przejdziemy do spraw zakresu władzy i potrzebnych działań, dobrze byłoby ustalić, czy zgadzamy się co do tego, co trzeba zmienić i naprawić. Może ty nam powiesz, Esther, jakie według ciebie są największe słabości naszej floty?

McQueen wiedziała, że stąpa po kruchym lodzie, którego w dodatku lada chwila może zabraknąć, a po wodzie chodził tylko jeden człowiek w historii ludzkości… a i tak źle skończył. Niespodziewanie poczuła przypływ adrenaliny, zupełnie jak przed bitwą. Nie było to dokładnie to samo uczucie, ale bardzo zbliżone. I uświadomiła sobie, że niezależnie od ambicji jest admirałem. Lata spędziła na uczeniu się fachu, a Ludowa Marynarka była całym jej życiem. Obojętnie co by nastąpiło, miała szansę przedstawić problemy floty osobie, która o wszystkim decydowała, czyli temu, kto tak naprawdę się liczył.

Spojrzała w oczy najpotężniejszego człowieka w Ludowej Republice i wykorzystała okazję:

— Naszym największym problemem jest to, że oficerowie mają tyle inicjatywy co trzydniowy nieboszczyk. Wiem, że wojsko musi podlegać władzy cywilnej, tak było już za poprzednich władz i tak jest teraz, choć w większym stopniu. I nie chodzi mi o to, żeby to zmieniać. Jest jednak zasadnicza różnica między wykonywaniem rozkazów a byciem zbyt przerażonym, by zrobić cokolwiek bez rozkazu. A Urząd Bezpieczeństwa, prawdę mówiąc, posunął się stanowczo za daleko — spojrzała w oczy Saint-Justa i dodała: — Cały personel floty, ale przede wszystkim oficerowie, znajduje się pod zbyt wielką presją. Każdego można zmusić do posłuszeństwa i pokory, ale flota potrzebuje samodzielnych dowódców wykazujących inicjatywę — naturalnie w rozsądnych granicach — a nie ślepych i przerażonych wykonawców rozkazów. Nie chodzi mi o samowolne ich niewykonywanie, chodzi mi o starszych rangą oficerów, którzy w każdej flocie używają swego doświadczenia, inicjatywy i wiedzy w momencie zaistnienia sytuacji nie przewidzianych w rozkazach. A żadne rozkazy w przypadku działań w takich warunkach jak przestrzeń międzyplanetarna po prostu nie są w stanie objąć wszystkich możliwych wariantów. Zamiast tego mamy korpus oficerski przerażony i całkowicie pozbawiony inicjatywy. Najlepszym przykładem skutków, jakie taki stan powoduje, jest ostatnia próba zamachu. Nawet gdy Lewelerzy detonowali ładunki nuklearne w centrum Nouveau Paris, żaden starszy oficer Floty Systemowej nie zrobił nic, by mi pomóc. Wszyscy za bardzo bali się tego, że ktoś może wziąć ich działania za pomoc zamachowcom i nawet jeśli przeżyją walkę, jaką to spowoduje, to i tak ledwie się dym rozwieje, zjawi się bezpieka i ich rozstrzela.

Przerwała dla nabrania oddechu i przeanalizowania reakcji słuchaczy.

Pierre poczuł gniew, ale zmusił się do zachowania spokoju i zastanowienia, dlaczego go poczuł. A gdy to zrobił, uśmiechnął się ironicznie — pojął bowiem, że wywołały go w równym stopniu treść, jak i ton wywodu McQueen. Starała się mówić spokojnie, ale przypominało to wykład dotyczący rzeczy oczywistych i podstawowych. No i nie próbowała nawet przepraszać za to, co mówi. Za to, w jej oczach widać było, że mówi szczerze i z uczuciem. Poza tym sam jej kazał powiedzieć, co myśli, więc jeśli nie podobało mu się to, co usłyszał, to nie była to jej wina. Tylko tych, którzy stworzyli taki właśnie stan rzeczy potocznie określany jako: „dno i trzy metry mułu”.

Przyznawał, że nie podobają mu się rozwiązania, które, jak sądził, będą musieli zastosować, ale chciał McQueen na odpowiednim stanowisku, gdyż uważał, że może poprawić tragiczną wręcz sytuację. A nie mogła tego zrobić bez wcześniejszego zidentyfikowania problemów. To jego zmartwienie, że nie był przyzwyczajony do wysłuchiwania konkretnych i umotywowanych zarzutów. I że nie wziął pod uwagę, jak taka litania prawd może zaboleć.

— Brak inicjatywy to jeden z problemów, które sam zauważyłem — powiedział spokojnie. — Z tego, co mówisz, wynika, że jest ich więcej.

— Problemy to ja mogłabym wymieniać przez parę godzin — poinformowała go rzeczowo. — Większość z nich da się załatwić, jeżeli będziemy mieli kadrę oficerską przekonaną o poparciu dowódców. I o tym, że pomyłka, powtarzam: zwykła ludzka pomyłka nie będzie uznana za próbę zdrady i nie doprowadzi do śmierci czy uwięzienia ich i ich rodzin. Brak inicjatywy to tylko jeden z symptomów prawdziwego problemu. A sprowadza się on do tego, że nasi oficerowie są zbyt zajęci oglądaniem się za siebie, by móc się skoncentrować na walce z wrogiem. Boją się nie tylko działać samodzielnie, boją się także nie wykonać rozkazów, nawet gdy doskonale wiedzą, że nie są one dobre albo że są przestarzałe czy niedostosowane do aktualnej sytuacji. Kolejna sprawa: jeśli rozstrzeliwuje się każdego oficera, który zrobił co mógł, a i tak nie wykonał niemożliwego do wykonania rozkazu, to nie będzie on miał nigdy okazji nauczyć się czegokolwiek na własnych błędach. Do zwycięstwa w wojnie potrzebni są zawodowi wojskowi mający zaufanie do swych możliwości, współtowarzyszy broni i całego wojska z zapleczem. W tej chwili ciągle jeszcze próbujemy odbudować poziom zawodowych umiejętności kadry dowódczej, który Ludowa Marynarka miała za rządów Legislatorów. I nie udaje nam się to. Brak nam doświadczonych dowódców mających zaufanie do własnych sił. Ci, których mamy, rzadko cieszą się zaufaniem podkomendnych. Mało kto ma zaufanie do jakości sprzętu i uzbrojenia, jakimi dysponujemy. A prawie nikt nie liczy na to, że w razie potrzeby wesprze go cywilna władza kierująca siłami zbrojnymi. Przykro mi, ale taka jest smutna rzeczywistość.

Dopiero kiedy umilkła, zdała sobie sprawę, że powiedziała znacznie więcej i znacznie szczerzej, niż miała zamiar, nie tylko przychodząc na to spotkanie, ale nawet zabierając głos. I to bez chwili zastanowienia, jaki to może mieć skutek dla jej planów czy niej samej. Ostatnie sześć lat musiało jej dopiec znacznie bardziej, niż sądziła. Zresztą wszystko, co powiedziała, było prawdą i jedyne, na co miała uważać, to by nie nazwać rzeczy ostrzej.

Cisza panująca w sali konferencyjnej zaczynała brzmieć złowróżbnie. Cóż, należało bardziej panować nad językiem… przykre byłoby dojść tak daleko i w ostatniej chwili zaprzepaścić szansę, ale na to już nic nie mogła poradzić…

Pierre spojrzał pytająco na Saint-Justa. Ten zmarszczył brwi, po czym delikatnie wzruszył ramionami. Ruch był tak nieznaczny, że dostrzec go mógł tylko ktoś uważnie go obserwujący, a rozpoznać tylko ktoś, kto go dobrze znał. Skinął lekko głową i Pierre zwrócił się z powrotem ku McQueen.

— Możesz mi wierzyć albo nie, ale zgadzam się z tobą — powiedział cicho i uśmiechnął się słabo, widząc, jak mimo całego jej opanowania nieznacznie zapada się w sobie z ulgą. — Muszę cię jednak ostrzec, że nie wszyscy członkowie Komitetu… nawet w jego zmniejszonej liczebnie wersji, którą planujemy, będą podzielali nasze zdanie. I tak naprawdę szczerze: mam poważne wątpliwości, na jak duże zmiany możemy sobie pozwolić. Przynajmniej w krótkim czasie. Oczywiste jest, że wolałabyś wrócić do klasycznej wojskowej struktury dowodzenia, ale w siłach zbrojnych nadal jest zbyt dużo niepewnego elementu… choćby dlatego, że sami go stworzyliśmy. Obawiam się, że wpędziliśmy się w sytuację, z której ani szybko, ani łatwo nie zdołamy się wydostać.

Powiedział to całkowicie spokojnie — bez żadnej intonacji czy drgnienia muskułu. McQueen uśmiechnęła się gorzko, słysząc o powrocie do klasycznej wojskowej struktury dowodzenia. Ładnego zwrotu użył. I całkiem niewinnego. W praktyce oznaczało to wyrzucenie z okrętów na zbity pysk wszystkich komisarzy. Najlepiej bez skafandrów przez śluzę powietrzną!… Albo jeszcze lepiej: zapakować tę całą bandę do wyrzutni i wystrzelić na przeciwnika. Może choć jako broń psychologiczna się do czegoś przydadzą… Perspektywa salwy burtowej złożonej z Erasmusów Fonteinów wywołała na moment szeroki uśmiech na jej twarzy. W następnej sekundzie spoważniała i wzięła się w garść. O towarzyszach komisarzach pomyśli później, kiedy nadejdzie ich czas. Teraz należało skoncentrować się na pilniejszych problemach.

— Rozumiem, że nie można wszystkiego zmienić od razu — powiedziała spokojnie — ale nie możemy sobie także pozwolić na zbyt długie czekanie z rozpoczęciem wprowadzania zmian. Technologia, którą uzyskujemy z Ligi Solarnej, powinna pomóc w odzyskaniu choćby części zaufania do uzbrojenia i wyposażenia, ale przewaga techniczna nie jest jedynym powodem zwycięstw Royal Manticoran Navy. Jej oficerowie myślą samodzielnie, adaptują i modyfikują plany w ramach otrzymanych poleceń w miarę rozwoju sytuacji, a nie trzymają się ślepo treści tychże rozkazów, które mogą już stracić aktualność i być czystym nonsensem. I co ważniejsze: ich admirałowie sami wydają rozkazy i nie muszą ich uzgadniać z kimkolwiek, przez co mają większy szacunek podkomendnych. A równocześnie większe zaufanie do samych siebie, gdyż wiedzą, że rozkazy te zostaną wykonane, a oni sami nie zostaną zastrzeleni po powrocie z misji tylko dlatego, że popełnili błąd.

Zrobiła przerwę i przyjrzała się obu słuchaczom, zastanawiając się, czy naprawdę chce skończyć wypowiedź tak, jak planowała. Po czym wzruszyła w duchu ramionami — jeśli uczciwość miała zrujnować wszystko, to już i tak, za dużo i zbyt szczerze powiedziała. Mogła więc z czystym sumieniem dokończyć.

— Podstawą przewagi Królewskiej Marynarki nad naszą, panowie, jest to, że jej oficerowie mają tylko jednego wroga — oznajmiła twardo.

Pierre pokiwał głową i milczał przez parę sekund. Potem przekrzywił głowę i powiedział:

— Sądzę, że zgadzamy się wszyscy co do… generalnej natury problemu. Chciałbym teraz usłyszeć, jak proponujesz zmienić obecny system, by to poprawić.

Ton jego głosu dość wyraźnie sugerował, że ma dość podkreślania popełnionych błędów.

— Wolałabym najpierw rozważyć te kwestie, najlepiej z niewielką grupą wojskowych i polityków, zanim przedstawię szczegółowe propozycje — odpowiedziała ostrożnie McQueen.

— To zrozumiałe, ale chciałbym wiedzieć, od czego masz zamiar zacząć.

Wzięła głęboki oddech i wypaliła:

— Pierwszą kwestią musi być formalne zaprzestanie stosowania zasady zbiorowej odpowiedzialności. Już samo rozstrzeliwanie oficerów za błędy jest złe, ale rozstrzeliwanie tych, którzy są z nimi spokrewnieni, jest nie tylko nieproduktywne i tłumi inicjatywę, ale według mnie powoduje też zaniknięcie poczucia lojalności względem państwa. Po drugie, chcę dokładnie sprawdzić wszystkich oficerów powyżej stopnia komodora lub brygadiera i ocenić ich na podstawie czterech kryteriów: kompetencji, inicjatywy, lojalności wobec Komitetu i zdolności przywódczych. Jak stosunek tych kryteriów dokładnie winien wyglądać, wolałabym najpierw przedyskutować ze sztabem, o którym wcześniej wspomniałam. Oczywiste jest, że ów stosunek będzie do pewnego stopnia płynny, więc oceny należy dokonywać indywidualnie, nie grupowo, ale da mi to podstawę do pozbycia się osób nie nadających się na dowódców wyższego szczebla. A będą tacy. Jak podejrzewam, będzie ich sporo. Wiem, że brak nam dowódców, ale lepiej jest mieć ich mniej, niż utrudniać sobie życie i zmniejszać potencjał wojska przez zostawienie złych. Po trzecie, chcę usunąć komisarzy z systemu dowodzenia. Moment, Oscar: nie powiedziałam z okrętów, nie sugeruję też, żeby przestali być bezpośrednimi przedstawicielami Komitetu. Chodzi mi o kwestie czysto techniczne. Obojętnie bowiem jak dobrzy mogą być ideologicznie, większość z nich po prostu nie zna się na kwestiach militarnych i nie jest dość kompetentna, by móc ocenić wady i zalety planu bitwy czy wydanych rozkazów. Poza tym bądźmy szczerzy: część ma jeszcze na względzie prywatne cele nie mające nic wspólnego z realiami operacyjnymi, a część nie lubi lub wręcz nienawidzi floty jako takiej. Chodzi mi o to, by ograniczyć ich rolę do przekazywania dyrektyw Komitetu i nadzorowania generalnych kwestii na pokładach okrętów, na które zostaną przydzieleni, lub też generalnych kwestii związanych z funkcjonowaniem jednostek lub związków taktycznych w przypadku przydziału do osób, nie okrętów, czyli do dowódców wyższych stopniem. Ich kompetencje nie mogą obejmować zgody na wydawanie konkretnych rozkazów czy prawa zatwierdzania planów operacyjnych. Naturalnie jeśli wyniknie różnica poglądów na jakąś kwestię merytoryczną między komisarzem a dowódcą, obowiązkiem komisarza jest o wszystkim zameldować przełożonym, ale jeśli z dowództwa nie nadejdą inne rozkazy, należy pozwolić działać zawodowcom. Poza tym każdy admirał, wiedząc, że jego komisarz może złożyć na niego skargę i wyrazić sprzeciw wobec podjętych przez niego decyzji tak w dowództwie, jak w Urzędzie Bezpieczeństwa i Komitecie, naprawdę dobrze się zastanowi, nim podejmie tak ryzykowne działanie.

I uśmiechnęła się chłodno.

Tego, że ma zamiar usunąć bandę pasożytów, czyli towarzyszy komisarzy z okrętów w ogóle, z oczywistych powodów nie powiedziała. W końcu, jak oświadczył sam Pierre, musieli działać stopniowo.

— Co ty na to? — spytał Pierre Saint-Justa, pocierając w zamyśleniu podbródek.

— Nie powiem, żeby mi się te pomysły podobały… zwłaszcza ostatni — przyznał zapytany uczciwie. — No, ale zaprosiliśmy… Esther zarówno do Komitetu, jak i na to spotkanie, ponieważ doszliśmy do wniosku, że potrzebujemy rad zawodowego oficera. W tych okolicznościach nie jestem skłonny odrzucać tego pomysłu od ręki. Należy się nad nim zastanowić, i to bardzo dokładnie.

— Brzmi rozsądnie — zgodził się Pierre. — A co z pozostałymi?

— Są znacznie bardziej sensowne. Problem w tym, że sam nie wiem, co zrobić z tą zbiorową odpowiedzialnością… Przyznaję, że osiągnęliśmy granice skuteczności tej metody i to już jakiś czas temu, ale jestem przekonany, że w niektórych przypadkach ona nadal jest użyteczna. Poza tym czy byłoby skuteczne zaprzestanie jej użycia, ale bez żadnego oficjalnego ogłoszenia? Już widzę, co propaganda Królestwa Manticore zaczęłaby wypisywać, gdybyśmy oficjalnie przyznali się do stosowania takiej polityki… Bez ogłoszenia moglibyśmy tego uniknąć, a sądzę, że wieść, iż przestaliśmy to robić, wystarczająco szybko i skutecznie rozeszłaby się po wojsku.

— To rzeczywiście decyzja polityczna — przyznała McQueen, uznając, że rozpoczęli negocjacje, więc trzeba z czegoś zrezygnować w geście dobrej woli. — Z czysto wojskowego punktu widzenia takie ogłoszenie byłoby korzystne, gdyż dawałoby wszystkim zainteresowanym pewność. W ten sposób uniknęlibyśmy spekulacji, czy to tylko chwilowe, a szybko i jednoznacznie dalibyśmy do zrozumienia, że rozpoczynamy poważne zmiany w podejściu do wojskowych. Z drugiej strony faktycznie istnieje olbrzymia szansa, prawie że pewność wykorzystania takiego oświadczenia przez wrogą propagandę… może należałoby tę kwestię skonsultować z towarzyszką Cordelią Ransom?

— To akurat nie będzie możliwe przez najbliższy miesiąc czy dwa — odparł Pierre. — Cordelia jest w drodze do systemu Barnett.

— Aha… — mruknęła McQueen, nie kryjąc zaskoczenia.

I natychmiast mając się na baczności, było to bowiem coś, o czym nie wiedziała, a co potencjalnie mogło mieć olbrzymie znaczenie. Spotkała Thomasa Theismana i szanowała go jako doskonałego oficera, choć nie znała go dobrze. Zawsze uważała, że źle postępuje, zachowując tak doskonałą apolityczność, gdyż oficer nie mógł w pełni skutecznie dowodzić w takiej jak jego randze bez pewnych politycznych wpływów. Za rządów Legislatorów oznaczało to koneksje rodzinne czy długi wdzięczności, za nowych bardziej bezpośrednie metody, ale Theisman nigdy nie był tym zainteresowany. Co nie zmieniało faktu, że miała nadzieję, iż wizyta Cordelii Ransom nie oznacza, że Theisman ma zostać „znikniętym” jak to potocznie określano. I ona, i Ludowa Marynarka potrzebowali takich jak on dowódców, a oficerów, którzy do tego stopnia potrafili umotywować podkomendnych i na dodatek byli dobrymi taktykami, pozostało naprawdę niewielu. Theisman dodatkowo był niezastąpiony, jeżeli system Barnett miał być utrzymany wystarczająco długo, by było można z tego skorzystać.

Niespodziewanie Pierre uśmiechnął się złośliwie i dodał:

— Można też uczciwie przyznać, że jej kilkutygodniowa nieobecność nie jest wcale taka zła. Sądzę, że zdążyłaś się zorientować, że flota nie należy do jej ulubionych instytucji?

— Obawiam się, że zdążyłam — przyznała McQueen ostrożnie.

— No cóż, spodziewam się, że dostanie szału, jak usłyszy twoje pomysły — ocenił Pierre z prawie filozoficznym spokojem. — A będziemy potrzebowali pełnej współpracy propagandy, jeżeli to ma się udać. A to z kolei oznacza, że będziemy musieli ją przekonać… jakoś.

— Czy w takim razie mam rozumieć, że zamierzacie zgodzić się na zmiany, które proponuję? — spytała McQueen jeszcze ostrożniej.

Pierre ponownie się uśmiechnął.

— Nie jestem pewien, czy wszystkie mi się podobają — przyznał szczerze. — Pomysł z mieszanym sztabem uważam za doskonały i proponuję, żebyście z Oscarem dobrali odpowiednich ludzi: każde z was poda połowę składu. Natomiast nawet jeśli zgodzę się podpisać pod wszystkimi twoimi sugestiami, to nie ja będę wprowadzał je w życie. Tylko ty… towarzyszko sekretarz wojny.

— Sek…?! — McQueen nie zdołała do samego końca nad sobą zapanować, ale przynajmniej nie powtórzyła tytułu jak ostatnia idiotka.

Pierre pokiwał głową.

— Tak się składa, że towarzysz sekretarz Kline jest jednym z tych członków Komitetu, co do których lojalności obaj z Oscarem żywimy pewne wątpliwości — wyjaśnił. — W tych okolicznościach sądzę, że lepiej będzie zrezygnować z jego usług. Poza tym jeżeli masz mieć szansę dania sobie rady z Cordelią, będziesz potrzebowała równorzędnego stanowiska… Natomiast radzę pamiętać, że twoje mianowanie jest na razie czasowe.

McQueen skinęła głową z błyskiem w oczach, którego mimo starań nie zdołała ukryć. Oczywiście, że było czasowe. Nie mieli ochoty zaufać jej, póki nie zdecydują, że jest wystarczająco wytresowana. Ale na to była przygotowana, a nawet czasowe mianowanie dawało jej znacznie lepszą pozycję i więcej władzy, niż się spodziewała. Zaczynało być całkiem realne, że będzie jednak w stanie naprawić pewne sprawy zatruwające życie Ludowej Marynarce. A jeżeli Rob Pierre miał ochotę bawić się w tresera lwów, nie miała nic przeciwko temu.

Była tylko ciekawa, czy wiedział, jaki los spotykał większość treserów decydujących się na pracę z dorosłymi dzikimi lwami…

Co naturalnie nie przeszkadzało jej promiennie się uśmiechać.



ROZDZIAŁ VII

— Dzień dobry, milady! — powiedział z uśmiechem Andreas Venizelos, ledwie Honor wysiadła z windy w towarzystwie nieodłącznego LaFolleta.

Choć Andy znał ją od czasów, gdy była zwykłym, prostym komandorem Royal Manticoran Navy, obecność ochrony po zmianie jej statusu przyjął jako coś naturalnego. A z tego co widziała, był na najlepszej drodze, by zaprzyjaźnić się z Andrew LaFolletem, co powitała z zadowoleniem.

Nimitz jak zwykle podróżował na jej ramieniu, wbijając czubki pazurów w wyściełaną na prawym ramieniu kurtkę mundurową. Podobnie jak górna część jej graysońskich sukni, kurtka wykonana była z niezwykle odpornego materiału zdolnego wytrzymać ogień lekkiego pistoletu pulsacyjnego. Nie dlatego, by Honor obawiała się zabójcy czającego się w kącie jej własnego pomostu flagowego, ale dlatego, że pazury treecata mniej wytrzymały materiał przerobiłyby na strzępy w błyskawicznym zgoła tempie. Tak pozostawały po nich jedynie mikroskopijne dziurki samozasklepiające się z czasem. Ponieważ tylne łapy Nimitza opierały się na wysokości jej łopatki, środkowe zaś i przednie na ramieniu, otworków było sporo. Normalna kurtka mundurowa po jednym dniu wyglądałaby na raczej zużytą. Uśmiechnęła się, wyobrażając sobie, jaka byłaby reakcja MacGuinessa na taki widok.

Nimitz wyczuł jej rozbawienie i bleeknął radośnie, machając ogonem. Jego nastrój podobnie jak jej w ciągu ostatnich paru dni wybitnie się poprawił. W jej przypadku powodem było zaprzestanie łamania sobie głowy White Havenem i plątaniną własnych uczuć. W jego przypadku to, że znów rozumiał jej emocje, czyli że wszystko wróciło do normy. Co prawda nadal wiedziała, że coś nie pasuje, ale było to odległe echo dobiegające gdzieś z obrzeży emocji. Powrót do normalnego środowiska i nowych, ale w pełni zrozumiałych wyzwań pomógł w odzyskiwaniu równowagi ducha i odsunął na daleki plan poprzednie problemy.

Żadne z nich nie było na tyle naiwne, by uważać, że problemy te zostały w ten sposób rozwiązane, ale Nimitz w przeciwieństwie do Honor miał wrodzoną skłonność do pozwalania problemom, by rozwiązywały się same, a zajmowania się nimi dopiero, gdy złośliwie nie chciały tego zrobić.

— Dzień dobry, Andy — odparła pogodnie i podeszła do swego fotela.

Usiadła i wprawnym ruchem uruchomiła jego wyposażenie.

Ekrany i holoprojektory rozłożyły się wokół niej i ożyły, ukazując aktualny status wszystkich okrętów eskadry. A raczej tych, które już znajdowały się na sąsiednich orbitach parkingowych. Sprawdziła, czy wszystko jest w porządku, i rozsiadła się wygodniej, obserwując ruch promów i innych małych jednostek między powierzchnią planety a okrętami i pomiędzy krążownikami. Był to sielski i spokojny obrazek, typowy dla grupy okrętów dłużej przebywających na orbicie. I w obserwowaniu tej codzienności własnej jednostki było coś nader przyjemnego, prawie zmysłowego…

W pewien sposób sprawiało jej to większą satysfakcję niż wówczas, kiedy otrzymała dowództwo 1. Eskadry Liniowej Marynarki Graysona, w której skład wchodziło sześć superdreadnoughtów. Każdy z nich był trzy razy większy od całej jej obecnej eskadry, ale to właśnie mógł być powód tej różnicy. Tamte okręty były olbrzymie, dostojne i majestatyczne, brak im było lekkości i szybkości reakcji eskadry krążowników.

Niespodziewanie zrozumiała, że to może być najlepsze dowództwo eskadry w jej karierze, o ile nie będzie kiedyś w przyszłości miała szczęścia dowodzić eskadrą krążowników liniowych. Ciężkie krążowniki były zbyt cennymi jednostkami, by marnować je na drugorzędne zadania, ale równocześnie na tyle małymi i licznymi w każdej flocie, że można było je regularnie wykorzystywać do trudnych i ryzykownych akcji. Dla eskadry ciężkich krążowników zawsze znalazło się jakieś zajęcie, a dowodzący nimi najczęściej cieszyli się sporą swobodą i niezależnością, działając z reguły samodzielnie.

Swobody takiej nie mieli dowodzący eskadrami liniowymi, jako że musiały one pozostawać skoncentrowane w kluczowych punktach o strategicznym znaczeniu. Okręty liniowe były przeznaczone do bitew przy udziale dużych sił, a krążowniki były nie tylko oczyma i uszami każdej floty, ale także jej palcami. Wiedząc, że prędzej czy później otrzyma samodzielne zadanie, z niecierpliwością czekała na sposobność, by przekształcić okręty wchodzące w skład eskadry w jedną zwartą siłę, którą mogłaby władać równie łatwo i skutecznie jak dobrze wykutym mieczem.

Na przykład Mieczem Harrington.

Uśmiechnęła się i obróciła wraz z fotelem, przyglądając się dla odmiany swoim sztabowcom. Zjawiła się pół godziny przed wyznaczonym terminem porannej odprawy i większość oficerów zajęta była uaktualnianiem danych i rutynowymi czynnościami.

Podobnie jak okręty eskadry, jej oficerowie sztabowi pochodzili z różnych flot. Jednak w przeciwieństwie do sztabu Pierwszej Eskadry Liniowej każdego wybrała osobiście, albo na podstawie własnych doświadczeń, albo za radą komodora Justina Ackroyda, obecnego szefa działu personalnego Marynarki Graysona.

Venizelosa znała doskonale. Gdy obserwowała go, jak pochylony nad ramieniem komandor porucznik McGinley dyskutuje z nią o czymś, co pokazuje ekran oficera operacyjnego, uśmiechnęła się, przypominając sobie ich pierwsze spotkanie. Venizelos był wtedy nienagannie uprzejmy, miał twarz pokerzysty i desperacko wręcz dystansował się od wszystkiego, a zwłaszcza od niej. Od tego czasu, czyli od przydziału na placówkę Basilisk, zmienił się ogromnie, ale pozostał pod pewnymi względami taki sam: wierny, lojalny, zawsze gotów do akcji, no i nie ma co ukrywać: jeszcze wyprzystojniał. Jego niski wzrost na Graysonie nie był wadą. Prawdę mówiąc, podejrzewała, że żałował, iż nie ma jakichś wyraźnych skaz na urodzie. Ponieważ kobiet rodziło się na planecie trzy razy więcej od mężczyzn, w zdobywaniu partnerów były znacznie agresywniejsze niż w Gwiezdnym Królestwie. W efekcie zgodnie z informacjami MacGuinessa Andy musiał się od graysońskich piękności prawie że kijem oganiać. Wyobraźnia podsunęła Honor stosowny obrazek, co omal nie spowodowało wybuchu radosnego chichotu.

Czym prędzej przeniosła wzrok i skupiła uwagę na rozmawiającej z Venizelosem Marcii McGinley, swoim oficerze operacyjnym. McGinley pochodziła z planety Manticore, lecz w przeciwieństwie do Venizelosa czy samej Honor była w graysońskim mundurze. Miała trzydzieści siedem lat, co czyniło ją niezwykle młodym komandorem porucznikiem jak na Królewską Marynarkę, ale podobnie jak wszyscy wypożyczeni Marynarce Graysona (w tym także niejaka Honor Harrington) awansowała znacznie szybciej. Była zgrabną szatynką o szarych oczach i według opinii Ackroyda, który przedstawił Honor trzy kandydatki do wyboru, nadzwyczaj kompetentną zawodowo. Z tego co Honor miała okazję dotąd zaobserwować, wynikało, że miał rację, a poza tym wychodziło, że w czasie wolnym pani komandor będzie miała także sporo zajęć i pomysłów.

Komandor Howard Latham, oficer łączności, był najstarszym członkiem sztabu. Urodzony i wychowany na Graysonie, jak na realia Marynarki Graysona był za stary na swój stopień. Nie było to jego winą — przebieg służby miał doskonały, a brak awansu spowodowany był wyłącznie katastrofą promu, w której miał pecha uczestniczyć. Doszło do niej sześć lat przed przyłączeniem się Graysona do Sojuszu i choć lekarze robili dlań co mogli, nie okazało się to wystarczające, by mógł pozostać w czynnej służbie. Kiedy jednakże dostępne stały się osiągnięcia nowoczesnej medycyny, okazało się, że jego „beznadziejnie okaleczone” nogi wcale nie są takim beznadziejnym przypadkiem.

Kompletne wyleczenie okazało się niestety niemożliwe, gdyż proces samoleczenia posunął się za daleko i żeby komandor naprawdę odzyskał pełnię władzy w nogach, należałoby je z powrotem potrzaskać i poskładać od nowa. Latham był zbyt dobrym oficerem, by sensowne było posyłanie go na dwa dodatkowe lata do szpitala, toteż zrezygnowano z tej opcji. Dlatego poruszał się nieco sztywno, a na jego twarzy widniały wyżłobione przez lata bólu bruzdy, ale poza tym był „jak nowy”. Zresztą nawet wcześniej, kiedy był inwalidą na wózku, kontynuował współpracę z flotą jako cywilny konsultant. Po powrocie do służby przez dwa lata pracował ze specjalistami z Royal Manticoran Navy nad pełnym wykorzystaniem możliwości łączności nadświetlnej i zgraniem ich z potrzebami taktycznymi oraz operacyjnymi związków taktycznych aż do szczebla eskadry włącznie. Jego obecny przydział prawie na pewno był ostatnim przed objęciem własnego okrętu. Honor nie wiedziała, czy zdawał sobie z tego sprawę, ale była naprawdę wdzięczna losowi, mogąc go mieć w swoim sztabie.

Najstarszym w ogóle oficerem w jej sztabie był pięćdziesięciopięcioletni porucznik George LeMoyne, oficer logistyczny i kwatermistrz. Każdy jednakże, kto pomyślałby, że tak niski stopień spowodowany jest brakiem umiejętności czy chęci, myliłby się bardzo. LeMoyne wstąpił w szeregi Królewskiej Marynarki prosto po szkole średniej w wyniku, jak twierdził, przegranego zakładu. Został przeszkolony na sternika małych jednostek, ale długo tam miejsca nie zagrzał, gdyż jego prawdziwe uzdolnienia leżały w zupełnie innej dziedzinie i szybko zostały docenione. Przeniesiono go do departamentu logistycznego RMN, gdzie mimo formalnych braków w wykształceniu regularnie awansował z powodu osiąganych wyników i zwykłej kompetencji. Dwa standardowe lata przed wybuchem wojny LeMoyne został starszym bosmanem sztabowym i miał ukończone trzy zaoczne fakultety. Admirał Cortez zaproponował mu patent oficerski i już jako podporucznika przydzielił do sekcji logistycznej misji łącznikowej na Graysonie. Tam jego osiągnięcia dały mu awans na porucznika. Honor doskonale zdawała sobie sprawę, że zdoła go utrzymać nie dłużej niż standardowy rok, nim nie zostanie awansowany na komandora porucznika i przeniesiony do systemu Manticore z przydziałem do jednej z trzech głównych stoczni Royal Manticoran Navy.

Komandor porucznik Anson Lethridge, astronawigator, był jedynym członkiem jej sztabu nie należącym ani do RMN, ani do Marynarki Graysona. Pochodził z Republiki Erewhon i służył we Flocie Erewhon. Ciemnowłosy i ciemnooki, masywnej budowy, był także jednym z najbrzydszych ludzi, jakich Honor w życiu widziała. Toporne rysy, krzaczaste, zrośnięte brwi, bary ciężarowca i długie niczym u szanującej się małpy ręce sprawiały wrażenie, że ma się przed sobą brutalnego chama i prostaka. W rzeczywistości był niezwykle bystry i energiczny. Zagadkę stanowiło to, dlaczego nigdy nie poddał się chirurgii plastycznej i korekcyjnej. Oczywiste było, iż jest wrażliwy na punkcie swego wyglądu — świadczyły o tym dowcipy, które opowiadał, najczęściej z typu czarnego humoru. Wiele było naprawdę zabawnych, ale we wszystkich można było wyczuć gorycz, choć Honor nie była pewna, czy reszta sztabowców ją wychwytuje równie trafnie jak ona. No cóż: nie każdy miał za sobą trzydzieści standardowych lat życia w przekonaniu, że jest brzydki. Niezależnie od problemów związanych z własnym wyglądem Lethridge był doskonałym astrogatorem manipulującym kursami i czasami przelotu z łatwością, której Honor mogła mu jedynie pozazdrościć.

Obserwując, jak na ekranie zmieniają się wektory i obliczenia, w miarę jak wprowadzał nowe dane i zmienne, doszła do wniosku, że często wygląd potrafi być całkowicie mylący. Ze wszystkich oficerów jej sztabu Lethridge miał prawie na pewno najłagodniejszy charakter… choć starał się jak mógł, by to ukryć.

Drzwi windy otworzyły się, toteż spojrzała w ich kierunku i uśmiechnęła się na widok najstarszego stopniem oficera medycznego eskadry, który z niej wysiadł. Komandor chirurg Fritz Montoya był co prawda lekarzem przydzielonym na HMS Jason Alvarez i w zasadzie nie należał do jej sztabu, ale ściągnęła go na Alvareza specjalnie i równie celowo dokooptowała do swego sztabu.

Według wszelkich reguł lekarz o jego doświadczeniu i udowodnionych umiejętnościach powinien mieć przydział albo do któregoś ze szpitali w Gwiezdnym Królestwie Manticore, albo do jednego z doskonale wyposażonych statków szpitalnych towarzyszących zapleczu każdej z flot. Sporo oficerów flagowych byłoby zaskoczonych, że tak nie jest, i podchodziłoby do Montoyi ostrożnie, próbując dowiedzieć się, jaki też ma ukryty feler. Honor wiedziała, że feleru nie ma, a Fritza znała od ponad dwunastu standardowych lat… i była świadoma, że od ostatniego razu, gdy służyli razem, dużo czasu i pomysłowości poświęcił na unikanie awansu na kapitana, co ostatecznie uniemożliwiłoby mu otrzymywanie normalnych przydziałów i skazało na szpital planetarny albo na statek szpitalny. Wątpiła, by ta sztuka długo jeszcze mu się udawała, ale póki co skorzystała z okazji i „złapała” go bez zamiaru wypuszczenia. Fritz Montoya bowiem oprócz tego, że był doskonałym lekarzem, o czym wiedziała z autopsji, należał także do jej najbliższych przyjaciół. A ponieważ był członkiem Korpusu Medycznego, znajdował się poza normalnym łańcuchem podległości służbowej, co dawało mu odmienny punkt widzenia na wiele kwestii. Punkt widzenia, który, jak się przekonała w przeszłości, okazywał się nader użyteczny.

Montoya przybył na pomost w towarzystwie bardzo młodego komandora porucznika — ostatniego pochodzącego z Manticore członka sztabu. Jego awans był tak świeży, że Honor nadal miała problemy, by się do niego przyzwyczaić. Nie, żeby uważała, że jest niezasłużony czy przedwczesny — Scotty’ego Tremaine’a znała od czasów, gdy był chorążym, i pomimo niemalże wrodzonej niechęci do jakiejkolwiek formy faworyzowania podkomendnych robiła co mogła, by pilnować jego kariery. Był to dług spłacany jej pierwszemu kapitanowi i admirałowi, Courvosierowi, który kiedyś pilnował jej kariery. Była to także nieoficjalna tradycja Królewskiej Marynarki, powodująca że starsi oficerowie pilotowali młodszych, których uznali za na tyle uzdolnionych, by byli tego warci. Scotty był jej oficerem elektronicznym i wiedziała, że ma spore opory w związku z tym przydziałem. Nie z powodu przynależności do jej sztabu, lecz z uwagi na stanowisko.

Pierwszą i podstawową przyczyną było to, że był specjalistą od małych jednostek i najlepiej czuł się jako oficer hangarowy, dowódca kontroli lotów czy oficer operacyjny dywizjonu kutrów rakietowych. To robił naprawdę dobrze i wolałby nadal zajmować się podobnymi kwestiami… i to był także jeden z powodów, dla których Honor przydzieliła mu inny zakres obowiązków. Uznała bowiem, że nowe wyzwania dobrze wpłyną na rozwój jego umiejętności, a trochę umysłowej gimnastyki jeszcze nikomu nie zaszkodziło. Te doświadczenia przydadzą mu się w dalszej karierze, a jego intelekt i pomysłowość przydadzą się im obojgu w wypracowaniu praktycznego zakresu obowiązków na tym stanowisku.

Stanowisko było bowiem zupełnie nowe i nad praktyczną stroną tego, za co odpowiedzialny ma być oficer elektroniczny, pracowało kilka zespołów w różnych eskadrach RMN. Honor wiedziała, że część z nich podchodzi do sprawy negatywnie, co mogła zrozumieć, choć odrzucała ich uprzedzenia. I to nie dlatego, że była także oficerem Marynarki Graysona, w której zrodził się ten pomysł. Fakt, tworzenie stanowiska w sztabie eskadry dla oficera odpowiedzialnego wyłącznie za koordynację systemów wojny radioelektronicznej, choć logiczne, nigdy jakoś nie przyszło do głowy nikomu w Royal Manticoran Navy. Zawsze uważano, że jest to jedno z zadań oficera operacyjnego.

To, że podobnie rzecz się miała w innych flotach, a przynajmniej w większości z nich, jakoś nie wywarł większego wrażenia na Marynarce Graysona. Nowe stanowisko zostało stworzone mniej niż standardowy rok temu, co oznaczało, że jest nowością dla wszystkich oficerów RMN. Tak jednak analitycy, jak i dział szkolenia komodora Restona poświęcili problemowi dużo uwagi, nim się zdecydowali. Honor wiedziała, że rozważania trwały jeszcze, zanim opuściła Graysona, by wrócić do aktywnej służby w Królewskiej Marynarce, dzięki czemu była uprzedzona o zaistnieniu podobnej ewentualności. Spotkała też sporo oficerów RMN nadal zawzięcie burczących o niewydarzonych pomysłach niedoświadczonych amatorów bez krzty zdrowego rozsądku, próbujących zmieniać coś, co całkiem dobrze funkcjonuje. Z własnego doświadczenia wiedziała, że jest to odruchowa reakcja na każdą zmianę wszystkich zwolenników utrzymywania tradycji dla samego utrzymywania tradycji. Już choćby to skłoniłoby ją do wypróbowania pomysłu, gdyż od dawna uważała, że tradycja nie stanowi dobrego argumentu tylko dlatego, że jest tradycją. Jak na razie zapowiadało się na to, że podobnie jak sporo innych heretyckich pomysłów Marynarki Graysona ten też całkiem dobrze się sprawdzał. Co ciekawsze, do podobnego wniosku dochodził także Scotty dopiero zadomawiający się w nowej roli.

Scotty podszedł do drugiego najmłodszego, starszego nieco od siebie członka jej sztabu, porucznika Jaspera Mayhewa. Oficer wywiadu był dalekim krewnym Protektora i miał ledwie dwadzieścia osiem lat standardowych, blond włosy i błękitne oczy. Był także uczniem kapitana Gregory’ego Paxtona, którego Honor poznała jako oficera wywiadu 1. Eskadry Liniowej. I dlatego też miała pełne zaufanie do wiedzy i umiejętności ucznia. W dodatku obaj ze Scottym współpracowali niczym starzy znajomi, a Honor miała duże zaufanie do zdolności oceniania ludzi Scotty’ego, choć rzadko to przyznawała. A prawie nigdy, gdy Tremaine znajdował się w pobliżu.

Jedynym nieobecnym członkiem sztabu był komandor porucznik kapelan Michael Vorland. Drobny, łysiejący mężczyzna o łagodnych brązowych oczach i wianuszku ciemnoblond włosów nosił zabytkowe okulary w drucianej oprawie. I z uporem godnym lepszej sprawy odmawiał poddania się zabiegowi poprawy wzroku dostępnemu od chwili przyłączenia się Graysona do Sojuszu. Honor, wiedząc, że nosi słabe szkła, podejrzewała, że powodem nie są żadne uprzedzenia, lecz chęć zachowania czegoś, do czego się przyzwyczaił i co traktował jak część swego „uniformu”. Mało kto wyglądał łagodniej i mniej groźnie od niego, a jednak jego drobne ciało kryło w sobie zaskakującą siłę fizyczną. Miał też zdumiewający autorytet. Używał go rzadko — tylko gdy uznał, że musi się do tego uciec.

Vorland był naturalnie świadom, że nie pochodzący z Graysona oficerowie czują się w jego obecności nieco nieswojo. Było to zrozumiałe, jako że w żadnej innej niż Marynarka Graysona flocie nie istniał Korpus Kapelanów, toteż naturalna była potrzeba wzajemnego przystosowania się. Z drugiej strony Marynarka Graysona nigdy nie istniała bez Korpusu Kapelanów i nawet najwięksi sceptycy w szeregach RMN przyznawali, że mieszane eskadry wymagały w związku z tym obecności duchownych.

Honor wolałaby co prawda mieć na pokładzie Abrahama Jacksona, którego poznała, dowodząc Pierwszą Eskadrą Liniową, ale Jackson należał obecnie do osobistych współpracowników wielebnego Sullivana, w związku z czym nie pełnił już posług na okrętach. Vorland miał odmienny charakter, ale był równie entuzjastyczny i otwarty na nowe idee co Jackson. Obecnie przebywał w domenie Mackenzie, gdyż jego jedyny syn właśnie żenił się po raz trzeci i Vorland miał osobiście odprawić nabożeństwo i udzielić ślubu. Co było jak najbardziej zrozumiałe i naturalne.

Honor potarła czubek nosa, analizując zalety i okazjonalne słabości wyłaniające się powoli w jej nowym sztabie. Nawet ci, którzy już służyli pod jej rozkazami, w większości przypadków mieli nowe stanowiska, a więc i nowe obowiązki. Wiązał się z tym nieco inny ich wzajemny stosunek, ale jak dotąd większość niespodzianek należała do miłych i…

Dalsze rozmyślania przerwał jej dochodzący zza pleców dziwny dźwięk. A raczej seria dźwięków: wpierw było to ciche szurnięcie, a potem gwałtowne plaśnięcie, jakby coś elastycznego zetknęło się gwałtownie z pokładem. Odwróciła się akurat w odpowiednim momencie, by zobaczyć kościstego młodzieńca rozpaczliwie próbującego utrzymać stertę oprawionych wydruków, które właśnie mu się wyślizgiwały. Zdołał złapać jeden, a reszta z podziwu godną pomysłowością i precyzją ominęła jego gorączkowo sięgające dłonie i kolejno wylądowała na pokładzie przy akompaniamencie serii głośnych efektów akustycznych. Honor przygryzła wargi, dzięki czemu udało jej się nie roześmiać na ten widok, jak i na widok oblicza młodzieńca gwałtownie przybierającego intensywnie czerwony kolor.

Kolor był tym lepiej widoczny, że natura obdarzyła jej porucznika flagowego, chorążego Carsona Clinkscalesa, jasną karnacją, piegami i marchewkową czupryną. Oraz zielonymi oczami na dokładkę. Nie poskąpiła mu też wzrostu — miał ponad sto dziewięćdziesiąt centymetrów wzrostu, co jak na kogoś urodzonego na Graysonie było prawdziwym ewenementem. Poza tym miał też ledwie dwadzieścia jeden standardowych lat i sprawiał wrażenie, jakby nigdy do końca nie wiedział, co powinien zrobić z rękoma i nogami. No i był boleśnie świadom reputacji i pozycji Honor, co źle wpływało na jego starania, by jak najlepiej zachowywać się w jej obecności. Pod wieloma względami przypominał jej Aubreya Wandermana poznanego w czasie ostatniej misji. Tamten też cierpiał na brak doświadczenia i poważny przypadek uwielbienia dla bohaterki. Konkretnie dla niej. Tyle że Wanderman jeśli chodziło o kwestie zawodowe, obowiązki wykonywał wzorowo, by nie rzec nadzwyczajnie, natomiast Clinkscales, no cóż…

Nie spotkała dotąd młodzieńca, który bardziej by się starał robić dobrze i któremu by to gorzej wychodziło. Jeżeli istniał bowiem jakiś sposób, nawet mało prawdopodobny, żeby coś, co miał zrobić, poszło nie tak, to przedmioty martwe tak mu się skutecznie przeciwstawiały, że musiało dojść do nieszczęścia. Była to zdolność prawie godna podziwu. Miała nadzieję, że wyrośnie z niej, gdyż naprawdę go lubiła. Prawdę mówiąc bardziej, niż gotowa była przyznać. Już przyjmując go na stanowisko porucznika flagowego, nagięła nieco własne zasady, dlatego też była zdecydowana uniknąć wszelkich możliwych zachowań mogących sugerować, że cieszy się on specjalnymi względami, gdyż jest siostrzeńcem Howarda Clinkscalesa. Uczciwość nakazywała przyznać, że Carson miał wszystkie stosowne cechy, jeśli naturalnie zapomnieć o tym, że był przegrywającą stroną w walce z materią. I choć był fizycznym przeciwieństwem Jareda Suttona, jej poprzedniego porucznika flagowego, to jego wstydliwość i chęć, by zapanować nad sobą i otoczeniem (w końcu), przypominały Jareda naprawdę mocno. Honor nie mogła zapomnieć, jak zginął Sutton, i łapała się na tym, że ilekroć reagowała odruchowo, widziała jego twarz, nie Carsona.

Teraz tak nie było.

Usłyszała śmiech Venizelosa — nie był ani cichy, ani złośliwy — gdy chorąży próbował jak najszybciej pozbierać z pokładu uparte wydruki. Andy podszedł do niego, przyklęknął i sięgnął pod konsolę, pod którą wjechała najbardziej przedsiębiorcza kopia, po czym podał ją Carsonowi z uśmiechem.

— Nie przejmuj się — powiedział cicho, ale Honor i tak zdołała to usłyszeć. — Nie jest tragicznie. Trzeba było widzieć mój pierwszy numer tego typu na mostku. Zwaliłem kubek kawy ze śmietaną i podwójnym cukrem prosto na kolana pierwszego!

Clinkscales wytrzeszczył na niego oczy i zamarł na moment. Potem uśmiechnął się niepewnie i z wdzięcznością.

Honor też się uśmiechnęła, pilnując, by żaden z nich tego nie zauważył. Chorąży spodziewał się, że ktoś go zruga tak, że powietrze będzie wyło, i bez wątpienia przynajmniej pięćdziesiąt procent oficerów, których znała, tak właśnie by się zachowało. Ale nie w tym sztabie. Sprawiło jej to dużą satysfakcję, gdyż drobiazgi najczęściej są najlepszymi wskaźnikami zgrania i jakości.

— Rozumiem, sir. Przepraszam, sir — wykrztusił cicho Clinkscales. — Właśnie je niosłem porucznikowi Mayhewowi, żeby je rozdał przed poranną odprawą i…

Urwał i wymownie popatrzył na pobojowisko. Część kopii albo słabiej oprawiono, albo mocniej uderzyły o pokład, gdyż pootwierały się i rozsypały kartki, które potworzyły rozmaite wzory na pokładzie, tracąc zupełnie kolejność.

Venizelos ścisnął go prawą ręką za ramię, a lewą kiwnął na Mayhewa. I uśmiechnął się ze zrozumieniem.

— Nadal mamy dwadzieścia minut, Carson — oświadczył. — Zdążysz je posortować i uporządkować… jeśli się pospieszysz i weźmiesz do tego natychmiast.

— Tak jest, sir! Natychmiast, sir!

Zjawił się porucznik Mayhew. Wraz z Carsonem zabrali złośliwe wydruki i zanieśli na jego stanowisko.

Venizelos poczekał, aż zajmą się uporządkowywaniem dokumentów, i dał znak trzem podoficerom, by pomogli im uporać się z problemem. A potem spojrzał na Honor i mrugnął konspiracyjnie. Po czym odwrócił się i wrócił spokojnie na swoje stanowisko.

Honor pokiwała głową z zadowoleniem, jednym uchem słuchając, jak Mayhew w miarę cicho i łagodnie sztorcuje Clinkscalesa. Ponieważ sam miał względnie niski stopień, był logicznym kandydatem na mentora dla chorążego. Różnica stopni była na tyle duża, by miał autorytet, a na tyle mała, by nie przerażała. I wyglądało na to, że Mayhew zajął się tym w naturalny, można by rzec, sposób. Co nie zmieniało faktu, że Carson powinien w najbliższym czasie przezwyciężyć opór materii nieożywionej i wziąć się w garść. W końcu był oficerem, choć chwilowo w stadium larwalnym, więc jeśli mieli być z niego ludzie, to nie mógł zbyt długo robić za błazna…

Nimitz miauknął z cichą aprobatą i Honor uśmiechnęła się. Miał naturalnie rację — pokolenia młodych oficerów przeżyły i przezwyciężyły zażenowanie i niezgrabność. Carson też to przeżyje. A poza tym obojętne czy mu się uda dojść do ładu z samym sobą czy nie, dopilnowanie go należało do obowiązku i zmartwień szefa jej sztabu, nie jej samej.

Uśmiechnęła się ponownie, zdjęła Nimitza z oparcia fotela i posadziła na kolanach. Teraz mogła uczciwie zająć się drapaniem go za uszami.



* * *


— …i to byłoby właściwie wszystko, milady — zakończyła Marcia McGinley. — Zgodnie z informacjami uzyskanymi z dowództwa na resztę okrętów eskadry przyjdzie nam czekać przynajmniej miesiąc, ale w tym czasie możemy otrzymać rozmaite zadania, o czym nas uprzedzono. Kiedy trafimy pod rozkazy admirała White Havena, te kwestie będą naturalnie zależne od niego.

— Rozumiem. Dzięki, Marcia. — Honor odchyliła oparcie fotela i przyjrzała się zebranym wokół stołu konferencyjnego, zanim zapytała: — Przedyskutowałeś to z kapitanem Greentree, Andy?

— Tak, milady — odparł Venizelos z lekkim uśmiechem. — Na razie nie słyszał oficjalnie nic więcej niż my, ale wie pani, jak skuteczne są… inne kanały.

— I? — Honor uniosła pytająco brwi.

A Venizelos uśmiechnął się szerzej i wyjaśnił:

— Jego astrogator właśnie dostał uaktualnione mapy sektora Clairmont-Mathias z dowództwa. Zainspirowało mnie to do dokonania małego sprawdzenia i okazało się, że systemowa kontrola lotów oczekuje pojawienia się szybkiego konwoju w najbliższym czasie. Jego ładunek jest przeznaczony dla systemów: Quest, Clairmont, Adler i Treadway, a pewien ptaszek powiedział mi, że dywizjon dreadnaughtów stanowiący jego eskortę ma dołączyć do 8. Floty. Wygląda na to, że konwój będzie potrzebował nowej eskorty, milady.

— Fakt — przyznała Honor i spojrzała na Mayhewa, który właśnie uniósł dłoń. — Tak, Jasper?

— Myślę, że komandor Venizelos może mieć rację, milady. Według ostatnich danych ze sztabu admirała Matthewsa — Mayhew wskazał jeden z oprawionych wydruków, z którymi niedawno walczył Clinkscales — większość ładunku przeznaczona jest do Treadway będącego także końcowym systemem konwoju. Nie znam specyfikacji ładunku, ale z tego co dało się wyczytać między wierszami, na pewno będzie to sprzęt, a być może i personel do unowocześnienia zdobytej stoczni. A część manifestu, którą mam, dotyczy dostaw do systemu Adler i wynika z niej, że Protektor zgodził się wypożyczyć Marines do służby garnizonowej na planecie Samovar, dopóki Królewska Armia nie wyśle tam własnych oddziałów. Większość ładunku do Adler to uzbrojenie i amunicja dla Marines oraz oni sami. Jest też sporo pomocy humanitarnej. Z tego co wiem, mieszkańcy nie znajdowali się w najlepszej kondycji, gdy wyrzuciliśmy z układu Ludową Republikę, i zdecydowanie wydają się preferować nas od poprzedniego zarządu.

— I to wszystko było w najnowszych materiałach ze sztabu admirała Matthewsa?

— Tak, milady.

— W takim razie coś mi się wydaje, że obaj macie rację co do tego, gdzie dowództwo nas wyśle. I mówiąc szczerze, cieszy mnie ta perspektywa. Mamy w tej chwili sześćdziesiąt procent eskadry i miesiąc: wolę go dobrze wykorzystać, ćwicząc w rzeczywistości, a nie w symulatorach, siedząc na orbicie. Andy, pogadaj ze swoim ptaszkiem i zasugeruj mu, że uważamy się za idealnych kandydatów do eskortowania tego konwoju. Nic nie szkodzi uzmysłowić dowództwu, że jesteśmy sprytni i gotowi, no nie?

I uśmiechnęła się złośliwie.

— Dobrze, milady — odparł Venizelos z jedyną właściwą proporcją szacunku i rezygnacji w głosie.

Wokół stołu przetoczyła się fala wesołości.

— A ty, Carson, bądź tak miły i skontaktuj się z kapitanami Greentreem i McKeonem i zaproś ich dziś na kolację. Andy i Marcia, czujcie się również zaproszeni. Skoro już się zgłaszamy na ochotnika do służby konwojowej, dobrze byłoby przed odlotem zorganizować jakieś ćwiczenia dla wszystkich… w symulatorach naturalnie. A to wypadałoby zacząć planować praktycznie natychmiast.

— Tak jest, milady! — Clinkscales pozostał w fotelu, ale w jakiś sposób zdołał sprawić wrażenie, że wstał, zasalutował, strzelił obcasami i ukłonił się na dodatek.

Honor stłumiła jęk i ukryła uśmiech.

— W takim razie chyba załatwiliśmy wszystko — oceniła. — Chyba że ktoś uważa, że o czymś zapomniałam?… Nie? To dobrze. W takim razie przez najbliższą godzinę będę w sali gimnastycznej, gdyby ktoś mnie szukał. Zaraz potem, Andy, chciałabym usłyszeć od ciebie jakieś ogólne pomysły.

— Aye, aye, ma’am!

— I tak trzymać! — pochwaliła go Honor i wstała. — Dziękuję wam, to byłoby wszystko.

Zebrani także wstali, a Honor posadziła sobie Nimitza na ramieniu, skinęła obecnym głową z uśmiechem i wyszła na nieco spóźnione już spotkanie na macie.



* * *


— Przybył earl White Haven — zameldował adiutant i odsunął się, wpuszczając do wygodnego gabinetu admirała Wesleya Matthewsa zaanonsowanego gościa.

Po czym wycofał się dyskretnie i zamknął za sobą drzwi.

— Witam, admirale White Haven! — Matthews wstał i obszedł biurko, po czym wyciągnął dłoń na powitanie. — Przepraszam za tak nagłe zaproszenie, które mogło pomieszać panu szyki, i dziękuję, że się pan tak szybko zjawił.

— Niczego mi pan nie pomieszał, admirale — zapewnił go White Haven. — Mój sztab bierze udział jako rozjemcy w symulacji bitwy między admirałem Greenslade a kontradmirałem Ukovskim. Co mogę dla pana zrobić, admirale Matthews?

— Na początek usiąść — zaprosił Matthews, wskazując jeden z wygodnych foteli przed biurkiem; sam zajął drugi, zastanawiając się, jak zacząć. Sprawę komplikował fakt, iż Hamish Alexander, choć dwa razy od niego starszy i znacznie bardziej doświadczony, by nie rzec, że najbardziej szanowany strateg i dowódca liniowy w znacznej części galaktyki, formalnie rzecz biorąc, był młodszy od niego rangą. To, że 6. Flota, którą poprzednio dowodził, była większa od całej Marynarki Graysona i to tak z osiem razy, nie ułatwiał sytuacji. Matthews zawsze czuł się trochę niezręcznie, mając oficjalnie do czynienia z earlem White Haven. Ponieważ jednak równocześnie nie miał w zwyczaju unikać odpowiedzialności, założył nogę na nogę, oparł splecione dłonie na uniesionym kolanie i przystąpił od razu do rzeczy.

— Jak pan wie, milordzie, lady Harrington objęła dowództwo eskadry parę tygodni wcześniej, niż się spodziewaliśmy.

White Haven skinął głową, ale coś dziwnego błysnęło w jego oczach…

— Nie muszę mówić, że bardzo mnie to cieszy — ciągnął Matthews. — Z tego co wiem, wdraża się do nowych obowiązków równie szybko i skutecznie jak zawsze. Prawdę mówiąc, to jest właśnie powód, dla którego chciałem z panem porozmawiać.

— Przepraszam? — spytał uprzejmie White Haven, mrugając gwałtownie.

Matthews uśmiechnął się nieco kwaśno.

— Jestem pewien, że lepiej ode mnie orientuje się pan, że każdej flocie zawsze brakuje krążowników. Graysońska nie jest pod tym względem wyjątkiem. Jeśli weźmie się pod uwagę niezbędne pikiety, zwiady i okręty osłony, wygląda na to, że brak nam sporej ilości lekkich jednostek — wyjaśnił Matthews.

White Haven przytaknął — to była prawda, którą aż za dobrze znał z własnych doświadczeń: ilekolwiek byłoby krążowników na stanie floty, zawsze było ich za mało. Dlatego też dowodzący eskadrami krążowników rzadko odpoczywali. I dlatego też każdy ambitny młodszy oficer robił co mógł, byle dostać taki przydział.

— Niestety chwilowo odczuwamy większe braki niż zazwyczaj — ciągnął Matthews — wszyscy w Sojuszu szukają krążowników, które mogliby choć jednorazowo wykorzystać. Ja też. I dlatego chciałbym „pożyczyć” eskadrę lady Harrington na parę tygodni.

— Aha… — mruknął White Haven i też usiadł, krzyżując nogi.

To, że wiadomość wywołała w nim dziwną konsternację, nie znalazło żadnego odbicia na jego twarzy wyrażającej to, co chciał, by wyrażała, czyli uprzejme zainteresowanie.

— Właśnie — potwierdził Matthews. — Wiem, że 18. Eskadra chwilowo jest graysońską formacją, ale zdaję sobie sprawę, że zmieni się to, gdy tylko dotrą tu pozostałe jednostki Ósmej Floty. Tak po prawdzie to już w tej chwili ma pan, milordzie, pełne prawo uaktywnić sztab floty i przejąć kontrolę nad zebranymi w systemie jednostkami. Dlatego właśnie chciałem najpierw z panem porozmawiać, a potem podjąć decyzję.

White Haven milczał przez chwilę, nim spytał:

— Jakie konkretnie zadanie przewiduje pan dla tej eskadry, sir?

— Rutynowe. Spodziewamy się dużego konwoju: szesnastu do siedemnastu szybkich frachtowców i transportowców z dostawami do paru systemów. Wszystkie jednostki należą do Połączonego Transportu, więc czas przelotu będzie znacznie krótszy, niż można by oczekiwać.

White Haven ponownie skinął głową. Połączony Transport był wspólnym pomysłem logistyki RMN i kwatermistrzostwa Marynarki Graysona. Pierwsze na pomysł wpadło oczywiście kwatermistrzostwo, argumentując, że duże frachtowce i transportowce nie w każdych okolicznościach są najlepsze, choć zawsze będą najtańsze. Nie dają mianowicie potrzebnej w czasie działań wojennych elastyczności zaopatrzenia. Mniejsze, o masie czterech do pięciu milionów ton, nie mogą co prawda przewozić tak dużych ładunków czy tak licznych oddziałów jak wielkie frachtowce, ale nie wszystkie ładunki były aż tak duże. Mniejsza ładowność oznaczała więcej okrętów rozwijających większą szybkość i docierających w tym samym czasie do większej ilości miejsc. W czasie pokoju pomysł był niewykonalny, gdyż najważniejszym czynnikiem były koszty, a mający cztery miliony ton frachtowiec potrzebował takiej samej załogi i miał prawie takie same koszty eksploatacji co mający osiem milionów ton. Natomiast w czasie wojny skuteczność stawała się ważniejsza od kosztów.

Połączony Transport, jak nazywano w skrócie nowo powstałą jednostkę, obejmował transportowce wojskowe i zmobilizowane frachtowce cywilne normalnie używane do dostaw ładunków ważnych, przy których istotny był czas, albo do lotów w potencjalnie niebezpiecznych rejonach. Każda z jednostek cywilnych trafiła najpierw do stoczni na modyfikację. Brak czasu uniemożliwiał wymianę napędów czy kompensatorów bezwładnościowych na modele wojskowe, ale zainstalowano na nich generatory lekkich osłon burtowych, obronę przeciwrakietową i hipernapędy pozwalające na osiąganie pasma eta, podczas gdy większość statków mogła używać co najwyżej pasma delta. Dzięki temu podwojono ich szybkość w nadprzestrzeni.

— W sumie cała misja potrwa około dwóch standardowych miesięcy — podjął po chwili przerwy Matthews. — Być może trochę dłużej, jeśli przeciągną się rozładunki czy po drodze wyniknie coś niespodziewanego. I dlatego głównie chciałem z panem porozmawiać, zamiast od razu wyznaczyć eskadrę lady Harrington do roli eskorty. Uważam, że pod wieloma względami to doskonały wybór. Jej eskadra nie będzie kompletna jeszcze co najmniej przez miesiąc, ale sześć ciężkich krążowników wystarczy do ochrony konwoju. Ponieważ nie spodziewałem się, że tak szybko wróci do aktywnej służby, wchodzące w skład jej eskadry okręty nie dostały jeszcze żadnych zadań, toteż ich wykorzystanie jako eskorty niczego nie skomplikuje w rozdysponowaniu okrętów. Z drugiej strony rutynowe zadanie pozwoli jej zgrać eskadrę i swój sztab. Ponieważ jednak nie będzie jej dłużej niż miesiąc, czyli teoretyczny czas skompletowania eskadry, i ponieważ nie wiem, kiedy zamierza pan oficjalnie uaktywnić dowództwo 8. Floty, uznałem za najlepsze wpierw uzyskać pańską zgodę na tak długie wykorzystanie „pańskiej” w sumie eskadry.

— Rozumiem i doceniam pańską decyzję, sir — odparł White Haven, pocierając w zamyśleniu podbródek. Nie bardzo miał się nad czym zastanawiać: dopóki Ósma Flota nie zaczęła aktywnie istnieć, okręty zebrane w systemie Yeltsin należały do Matthewsa. A jego argumenty za użyciem eskadry Honor były jak najbardziej logiczne.

Pozostał więc jedynie drobiazg: dlaczego cały pomysł mu się nie podobał?

Pierwsza nasuwająca się odpowiedź była taka, że chodzi o naturalną niechęć do rozstawania się z krążownikami, którą jako długoletni dowódca liniowy miał głęboko zakorzenioną. To było kuszące wyjaśnienie, ale wiedział, że nie do końca prawdziwe. A raczej nie najważniejsze: eskadra zdąży wrócić, nim stanie się tak naprawdę potrzebna. Fakt: okręty 8. Floty zbierały się naprawdę szybko, ale obaj wiedzieli, że nie wcześniej jak za trzy czy cztery miesiące standardowe będzie ona gotowa do zaatakowania systemu Barnett. Dla oficera kalibru Honor Harrington było to dość czasu, by po powrocie z misji włączyć do eskadry pozostałe okręty i zgrać ją w sprawną, jednolitą całość, nim otrzyma pierwsze zadanie operacyjne.

Odpowiedź na nurtujące go pytanie już wcześniej przyszła mu do głowy, tylko nie chciał jej do siebie dopuścić, bo oznaczała, że to on był winny.

Nie miał pojęcia, czym się zdradził, ale w głębi duszy miał pewność, że przyspieszony i niespodziewany wyjazd Honor z Harrington House był zawiniony przez niego. Nie powiedziała ani nie zrobiła nic, co mogłoby to sugerować, ale wyczuł w jej zachowaniu pewne napięcie, którego dotąd nie było. Napięcie i niepewność. A wszystko zaczęło się owego wieczoru w bibliotece w czasie ich konfrontacji, czy jak by to tam nazwać.

Musiał w jakiś sposób zdradzić swoje nią zainteresowanie. Próbował tego nie okazać i po tylu latach służby wojskowej oraz kontaktów z politykami był gotów przysiąc, że jego twarz i ciało wyrażały zawsze to, co chciał, lub w najgorszym wypadku nie wyrażały nic. Ale to było jedyne logiczne wytłumaczenie jej niespodziewanego wyjazdu i tego, że zaraz od następnego dnia miała się na baczności — to nie było najwłaściwsze określenie, ale nieźle opisywało zachowanie Honor względem niego. Nie wiedział, czym się zdradził, ale był pewien, że musiał. Był świadom, że ona miała niespotykany dar do rozszyfrowywania ludzi, z którymi się stykała. Nie tylko on to zauważył, ba, nawet rozmawiali o tym kiedyś z Markiem Sarnowem i Yanceyem Parksem, a przy innej okazji podpytał dyskretnie paru innych oficerów flagowych, pod którymi służyła. Wszyscy zgadzali się, że tak właśnie było, a czy robiła to dzięki intuicji, czy szóstemu zmysłowi, nie wiedział nikt. I w sumie nie było to ważne. Istotne było, że odkryła jego uczucia albo i źle je odczytała. Mogła obawiać się, że spróbuje wykorzystać swoją pozycję i zmusić ją do czegoś…

I nie chodziło o to, że nie zrobiłby tego, ani o to, że powinna znać go na tyle, by wiedzieć, że coś takiego nigdy nie miałoby miejsca. Chodziło o to, że mogła mieć i miała prawo się tego obawiać. Uśmiechnął się gorzko w duchu — nigdy nic podobnego się nie wydarzyło i wiedział, że nie wydarzy się i w tym przypadku, choć przyznawał, że nigdy dotąd nie czuł do żadnej kobiety tego co do niej. A swoistą ironią losu było, że sam do końca nie wiedział, co to takiego…

Nie był święty i przyznawał to sam przed sobą otwarcie. Kochał żonę. Pokochał ją w dniu, w którym się poznali, wiedział, że nadal ją kocha i będzie kochał aż do śmierci. Ona także to wiedziała. Lecz wiedziała też, choć nigdy o tym nie rozmawiali, że miał niejeden romans od czasu jej wypadku i przykucia do wózka inwalidzkiego. Nie było sposobu i nic nie wskazywało na to, by za ich życia taki sposób zaistniał, by znów mogli być fizycznie razem. Oboje wiedzieli, że fizyczna miłość jest niemożliwa, toteż Emily nigdy nie poruszała tematu któregoś z jego nielicznych romansów. Wiedziała, że są przejściowe i że na kochanki wybierał kobiety, które lubił i którym ufał, ale których nie kochał. To ona była tą, do której zawsze powracał, gdyż to ich łączyło wszystko poza jedną niemożliwą fizycznie rzeczą, którą na zawsze utracili. Wiedział, że bolało ją to — nie tyle to, że był niewierny, ile to, że przypominało jej, co straciła. Wiedział także, że znacznie bardziej by ją zabolało, gdyby jego „zdrada” stała się publicznie wiadoma, dlatego zawsze był ostrożny i unikał związków, które mogłyby stać się dłuższe i wyjść poza ramy przelotnego romansu.

W tym przypadku nie był pewien, czy zdołałby taki romans zakończyć, i dlatego wolał w ogóle go nie zaczynać. Ta świadomość bolała, bo w pewnej części utracił zaufanie do samego siebie. Nigdy nie czuł nic podobnego jak w tym momencie, gdy uświadomił sobie, że widzi nie tylko oficera, ale i kobietę egzotycznej urody, choć nie to było w niej najatrakcyjniejsze. Dawno już przestał liczyć, ile naprawdę pięknych kobiet poznał — w społeczeństwie, w którym chirurgia plastyczna i korekcyjna były codziennością, jeśli miało się dość pieniędzy, można było mieć idealne rysy i równie idealne ciało. Fakt, fizyczne piękno zawsze przyciągało wzrok, ale nie wystarczało, by przyciągnąć coś więcej. Przynajmniej jeżeli o niego chodziło.

To, co poczuł, było czymś głębszym i dlatego o tyle trudniejszym do rozpoznania. Coś w niej wzbudziło coś głęboko ukrytego w nim, tak głęboko, że nie miał dotąd pojęcia o istnieniu owego czegoś. Poza okazjonalnym uściskiem dłoni czy dotknięciem ramienia nie miał z nią nigdy fizycznego kontaktu, a mimo to zapragnął jej jak żadnej dotąd i to nie tylko w sensie fizycznym. I to go przeraziło, czym innym bowiem jest potrzeba fizycznego komfortu, którego nie mógł już dać czy otrzymać od Emily, a zupełnie czymś innym ten wewnętrzny głęboki pociąg do innej osoby. Zwłaszcza że była o połowę młodsza i podległa mu służbowo. Z punktu widzenia zdrowego rozsądku Honor Harrington nigdy nie mogła być dla niego nikim więcej niż współpracownikiem i oficerem.

Tyle że jakaś część niego nie do końca w to uwierzyła, z czego także zdawał sobie sprawę. Być może Honor to wyczuła i być może miała rację, oddalając się od niego. Najgorsze zaś było to, że nie miał pojęcia, co z tym wszystkim zrobić. Wiedział, że nie podejmie żadnych działań, ale wiedział także, że nie potrafi zdusić do końca tego, co czuje…

Zdał sobie sprawę, że Matthews przygląda mu się bardziej niż uważnie, i potrząsnął głową, jakby odganiał wyjątkowo upartą muchę. Pewnie, że Matthews był zdziwiony i zastanawiał się, w czym tkwi problem, skoro jego rozmówca tyle czasu i tak głęboko myśli nad prostą w sumie sprawą eskorty konwoju i obecnej podległości służbowej 18. Eskadry Krążowników. W końcu jego pytanie było czystą uprzejmością zawodową, a nie prośbą o uprzejmość.

— Proszę wybaczyć, admirale Matthews — powiedział z przepraszającym uśmiechem. — Obawiam się, że zacząłem już dyslokację okrętów i trochę za bardzo mnie to wciągnęło. Zgadzam się naturalnie, że eskadra lady Harrington to doskonały wybór do wykonania zadania, które pan opisał. Naturalnie chciałbym, by była obecna, gdy faktycznie zacznę reaktywować flotę, jako że mimo jej względnie niskiego stopnia w Królewskiej Marynarce przewidziałem dla niej dość dużą rolę w koordynacji i organizacji jednostek osłony, co równocześnie pozwoliłoby wykorzystać jej status w Marynarce Graysona. Ale na to będzie dość czasu po jej powrocie, toteż nie mam nic przeciwko pańskiemu pomysłowi i doceniam, że spytał mnie pan o zdanie.

— Dziękuję, milordzie. — Matthews wstał i ponownie podał mu rękę.

Po czym odprowadził go do drzwi.

— Sądzę, że prawdziwym powodem, dla którego chciałem uzyskać pańską zgodę, milordzie, jest poczucie winy — dodał Matthews z lekkim uśmieszkiem. — Czuję się trochę jak kłusownik… ale w żadnej flocie nie ma wystarczającej liczby dobrych oficerów, a kiedy ma się do czynienia z kimś takim jak ona… Wiem, że każdy admirał, którego znam, chciałby ją dostać w swoje ręce.

I wzruszył bezradnie ramionami.

— W rzeczy samej chciałby — zgodził się White Haven.

Z oczywistych powodów nie dodał, że pewien admirał, którego co dzień ogląda w lustrze, miał dwa miesiące, by wziąć się w garść. I musiał cały czas pamiętać, by w stosunku do Honor Harrington trzymać ręce tam, gdzie powinien. Czyli we własnych kieszeniach.



ROZDZIAŁ VIII

— No dobra, wiara, tylko z życiem! Mamy skopać dupę Królewskiej Marynarce, i gdzie ten entuzjazm?! — zdziwił się towarzysz kontradmirał Lester Tourville, strosząc groźnie wąsa i uśmiechając się szeroko.

Przeciętność stała się sposobem przetrwania dla większości starszych rangą oficerów Ludowej Marynarki pod rządami Komitetu. Jeśli nie zwracałeś na siebie uwagi, miałeś szansę dłużej pożyć. Tourville wybrał odwrotną metodę — stał się postacią tak barwną, że prawie karykaturalną. Awansowanie kapitana na kontradmirała odbyło się w jego przypadku błyskawicznie, po czym nagle przestał piąć się w górę. Powód był prosty — ponieważ Tourville miał pełną świadomość, że wyżej zrobiłoby się znacznie niebezpieczniej, czynił co mógł, by awans mu nie zagroził. Obecna sytuacja idealnie mu odpowiadała, gdyż mógł jeszcze dowodzić eskadrą, i to nie okrętów liniowych, lecz krążowników liniowych, co umożliwiało mu samodzielne działanie i branie udziału w walce. Bo pomimo pozerstwa w rzeczywistości był tym, kogo grał — wojownikiem. Awans odebrałby mu i taką eskadrę, i samodzielność, a na dodatek zmusiłby go do zabawy w politykę. A on znał swoje możliwości.

Nawet idioci z ubecji nie marnowali czasu na rozstrzeliwanie zwykłych kontradmirałów — zwłaszcza takich, którzy nie dali się zaszufladkować — jeśli ci dobrze wykonywali otrzymane rozkazy i nie tracili głowy w nietypowych sytuacjach. Zresztą nie było ich znowu tak wielu — Lester Tourville znał dokładnie jednego, czyli siebie. Gdyby dał zrobić z siebie wiceadmirała, albo i gorzej — admirała, to te właśnie zachowania, które dotąd pomagały mu uchodzić za ekscentryka i narwańca, stałyby się gwoździem do jego trumny. Uznano by je za „pozerstwo i egalitaryzm”, o ile nie za „skłonność do kultu jednostki i wrogą propagandę”. A w Ludowej Republice Haven rozstrzeliwano za mniejsze rzeczy.

Naturalnie pozostawanie kontradmirałem miało też swoje minusy. Najgorszy był taki, iż zawsze musiał wykonywać czyjeś rozkazy, gdyż jako dowódca eskadry podlegał rozkazom dowódcy grupy wydzielonej czy floty. Z drugiej strony takie jak jego eskadry często były używane do samodzielnych zadań, a wtedy rozkazy stawały się bardziej ramówką i ogólnymi wytycznymi, a do dowódcy eskadry należało wybranie najlepszego sposobu ich wykonania. Co oznaczało, że był panem samego siebie na tyle, na ile było to w ogóle możliwe w Ludowej Marynarce. Zwłaszcza w ostatnich latach. No i czasem zdarzało się, że ten, kto pisał rozkazy, rzeczywiście wiedział, co robi.

Tak właśnie było tym razem.

Tourville lubił służyć pod rozkazami admirała Theismana. Pod starannie pielęgnowaną maską radosnego awanturnika, którą Tourville przybrał, krył się doskonały taktyk i bystry analityk. I dzięki tym zdolnościom analitycznym mógł stwierdzić — ze sporym żalem — że Theisman długo nie pożyje, popełnił bowiem podstawowy błąd: dał się awansować. Na poziomie zaś, na którym znalazł się jako admirał, wymagane były studia z wazeliniarstwa i włazidupstwa. A dowódca systemu Barnett nie dość, że nie miał nawet podstawówki, to w dodatku żadnych predyspozycji w tej materii, o ochocie nie mówiąc. To zresztą dobrze świadczyło o nim jako człowieku, natomiast było fatalną skazą charakterologiczną admirała Ludowej Marynarki. Jak dotąd Theisman, podobnie jak i on sam, zawsze wychodził z opresji, wypełniając rozkazy, co zapewniało mu pozostawanie w łaskach. Teraz jednak wspiął się za wysoko, by to wystarczyło. Na tym stanowisku nie można było pozostać apolitycznym, gdyż same zalety wojskowego szybko zostaną zrównoważone i przeważone przez wady. A z punktu widzenia władców Ludowej Republiki największą z tych ostatnich była skłonność do niezależności i uczciwości względem samego siebie.

Póki co jednak Theisman pozostawał żywym przedstawicielem niewielkiej mniejszości oficerów flagowych, którzy i wiedzieli, czego chcą, i byli gotowi zaryzykować, by to osiągnąć. To ostatnie wymagało odwagi, bo UB traktowało tak samo tych, którzy świadomie podjęli ryzyko i źle je skalkulowali czy też mieli pecha, jak i tych, którzy byli miernotami i nie nadawali się na dowódców, czyli nie byli w stanie wygrać. Oba typy trafiały od ręki pod nóż. Na dodatek Theisman tak formułował rozkazy, by jak najskuteczniej chronić podkomendnych, których wysyłał na co bardziej ryzykowne zadania.

W ten właśnie sposób zostały sformułowane obecne rozkazy Tourville’a.

— Podziwu godny entuzjazm, towarzyszu kontradmirale — zauważył ironicznie towarzysz Everard Honeker. — Tylko nie dajmy mu się ponieść. Mamy rozkaz dokonania rozpoznania walką, a nie samodzielnego pokonania Sojuszu.

— Właśnie! — ucieszył się Tourville i wyciągnął z kieszeni kurtki mundurowej cygaro.

Wsadził je do ust zdecydowanym i przećwiczonym do perfekcji ruchem, dzięki któremu sterczało pod stosownie agresywnym kątem, zapalił i wydmuchnął kłąb śmierdzącego dymu prosto w wyciąg powietrza nad fotelem. Tak naprawdę nie lubił cygar, ale palenie znów weszło w modę parę lat temu i Tourville uznał, że cygara będą doskonale pasowały do tworzonego przezeń wówczas wizerunku. Teraz, gdy już go stworzył, nie mógł przestać palić, bo przyznałby się albo do udawania, albo do błędu, a na to nie miał żadnej ochoty.

— Rozpoznanie walką, towarzyszu komisarzu, jest — jak sama nazwa wskazuje — zwiadem, ale przy użyciu siły — wyjaśnił, kiedy uznał, że cygaro właściwie się rozpaliło. — A to znaczy, że po drodze mamy nakopać do dupy wszystkim, którzy nie będą w stanie skopać naszej. A tak się miło składa, że przeciwnik w okolicy jest raczej cienki i to drugie nam nie grozi. Po mojemu to łajzy zrobiły się za pewne siebie. Fakt: wykopali nas z Trevor Star i są na najlepszej drodze, by zrobić to samo w Barnett i pewnie doszli do wniosku, że nie mamy czym ich powstrzymać. W sumie to bardzo się nie mylą, ale zakładanie, że przeciwnik będzie tylko leżał i zdychał, nie jest rozsądne. A tak właśnie założyli sobie w naszym sektorze. I dlatego jak tylko znajdę coś wartego ostrzelania, to z całą pewnością to ostrzelam!

Honeker westchnął i omal nie pokiwał głową z rezygnacją. Zdążył się już przyzwyczaić i do słownictwa, i do podejścia Tourville’a do dowodzenia oraz wykonywania rozkazów. Tourville zdawał się radośnie nieświadom faktu, że to Honeker trzyma jego smycz. Sam komisarz często miał nieodparte wrażenie, że jest to sytuacja podobna do tej, gdy mówi się, że właściciel wyprowadził na spacer — dajmy na to — bernardyna, podczas gdy prawda wygląda nieco inaczej, mianowicie to bernardyn wyprowadził na spacer właściciela. Pozory kończyły się w chwili, w której pies chciał iść gdzie indziej niż on — po prostu szedł, ciągnąc za sobą człowieka z radosną niezgrabnością i niepowstrzymaną siłą. Nie robił tego złośliwie czy dlatego by coś udowodnić; po prostu robił to instynktownie i nawet nie był w pełni świadom, że ciągnie swego pana. Tak to nie powinno wyglądać, ale wyglądało. I jak na razie Honekerowi to nawet odpowiadało, bo część pochwał za sukcesy Tourville’a spadała na niego. Poza tym w sumie lubił narwańca, mimo że zgrywał się na postać rodem z holodram historycznych. Czyli konkretnie na pirata z epoki drewnianych żaglowców, który najlepiej czuł się z szablą i parą pistoletów za pasem, rycząc rozkazy głosem przebijającym się przez huk dział.

— Nie o to chodzi, że mam coś przeciwko atakowaniu wroga, towarzyszu kontradmirale. — Honeker usłyszał we własnym głosie znajome uspokajające tony i w duchu aż się skrzywił. — Po prostu przypominam, że dowodzi pan nader potrzebną do obrony systemu eskadrą i że nie należy niepotrzebnie jej narażać. Przynajmniej tak długo, jak długo nie uzasadniają tego potencjalne korzyści.

— No pewnie, że nie! — ucieszył się Tourville, wyłaniając się zza kolejnej chmury aromatycznego dymu.

Co prawda Honeker poczułby się lepiej, gdyby zapewnieniu nie towarzyszył radosny uśmiech głodnego drapieżnika, ale doszedł do wniosku, że lepiej będzie tym razem uwierzyć na słowo. Na argumenty przyjdzie czas, gdy rzeczywiście będzie miało dojść do walki. Praktyka bowiem nauczyła go, że wcześniejsze dyskusje na temat zagrożenia i stopnia ryzyka z tym radosnym i żądnym walki piratem są zwykłą stratą czasu.

Tourville z głęboką satysfakcją obserwował, jak z Honekera uchodzi chęć do dyskusji. Jedną z rzeczy, których szybko się nauczył, gdy ta hołota zaczęła się panoszyć na okrętach, było to, że lepiej grać zbyt agresywnego — wtedy szpicle ubecji musiały człowieka mitygować i powstrzymywać. Znacznie gorzej mieli ci, którzy zachowywali się spokojnie i rozsądnie, bo łatwiej ich było oskarżyć o tchórzostwo i zmusić do głupich posunięć. Kierował się tą zasadą od dnia zamachu na Harrisa i jak dotąd doskonale się sprawdzała.

Kiedy nabrał pewności, że Honeker przestał mieć obiekcje, wycelował cygarem w szefa sztabu i polecił:

— No dobra, Yuri. Wal!

— Tak jest, towarzyszu komisarzu — kapitan Yuri Bogdanovich jak zwykle mówił i zachowywał się spokojnie i uprzejmie.

Był z Tourville’em wystarczająco długo, by nauczyć się współpracować z nim w ogłupianiu Honekera. Dlatego starannie kultywował spokój i rzeczowość oraz przestrzegał wszystkich zasad nowej etykiety. Stanowiły one prawie idealne przeciwieństwo nieodpowiedzialności i zadziorności Tourville’a i okazały się niezwykle skutecznym uzupełnieniem jego postaci. Teraz Bogdanovich odruchowo usiadł prosto i uruchomił holoprojektor.

Nad stołem w sali odpraw pojawiła się holomapa.

— To jest nasz rejon operacyjny, towarzyszu kontradmirale i towarzyszu komisarzu. Jak wiecie, towarzysz admirał Theisman i towarzysz komisarz LePic wydzielili nasz drugi dywizjon jako wzmocnienie pikiety w systemie Corrigan — dotknął klawisza i system, o którym mówił, zaczął pulsować. — Co prawda w ten sposób straciliśmy połowę okrętów, ale należały one do klas Sultan i Tiger, podczas gdy w eskadrze pozostały wyłącznie okręty nowej klasy Warlock. Dowództwo przydzieliło nam jako uzupełnienie osiem ciężkich krążowników: trzy klasy Mars i pięć klasy Scimitar, oraz sześć lekkich krążowników klasy Conqueror. Rozpatrując łącznie zyski i straty, straciliśmy równowartość jednego okrętu klasy Sultan pod względem siły ognia. Zyskaliśmy natomiast trzy i pół raza więcej jednostek doskonałych do zwiadu. Cała eskadra uzyskała też zdolność poruszania się z większą prędkością. Mówiąc inaczej: zyskaliśmy więcej oczu, uszu i prędkości, zachowując prawie taką samą siłę uderzenia. Poza tym przydzielono nam dwa szybkie stawiacze min: Yarnowski i Simmons, zrekonfigurowane na transportowce w celu zapewnienia zaopatrzenia.

Bogdanovich przerwał i rozejrzał się po obecnych, po czym odchrząknął i nacisnął kolejny zestaw klawiszy. W holoprojekcji zabłysły trzy kolejne systemy słoneczne.

— Oto cel naszej misji — podjął. — Systemy: Sallah, Adler i Micah. Według ostatnich danych wywiadu straciliśmy Adler i Micah i nadal utrzymujemy Sallah. Niestety dane pochodzą sprzed miesiąca, dlatego też oboje z towarzyszką komandor Lowe zalecalibyśmy rozpoczęcie rajdu od tego właśnie systemu, a potem przelot do Adler i na koniec do Micah, skąd wrócilibyśmy prosto do bazy.

— Ile czasu to zajmie? — spytał Tourville.

— Dziewięć i pół dnia do Sallah, towarzyszu kontradmirale — odparła komandor Karen Lowe, astronawigator w sztabie Tourville’a. — Przelot z Sallah to kolejne trzy dni, z Adler do Micah następne trzydzieści jeden godzin. Droga powrotna to kolejne dziewięć dni i trochę.

— Czyli łącznie, nie licząc czasu spędzonego na strzelaniu do każdego, kto się trafi, to będzie… — Tourville zmarszczył brwi i dokończył obliczenia — ze trzy standardowe tygodnie?

— Zgadza się. Można to określić dwojako: pięćset dwadzieścia cztery godziny lub dwadzieścia dwa dni.

— A ile dostaliśmy na to czasu, Yuri?

— Cztery tygodnie standardowe, towarzyszu kontradmirale. Z możliwością przedłużenia operacji o tydzień, jeśli wyda się to panu i towarzyszowi komisarzowi uzasadnione.

— Hmm… — Tourville postawił gęstą zasłonę dymną, po czym wyjął cygaro z ust i starannie obejrzał jego rozpalony czubek, nim spojrzał na Honekera. — Osobiście wolałbym zacząć od Adler, a potem sprawdzić Micah, bo w obu tych systemach wiemy, kogo zastaniemy. Sallah najprawdopodobniej nadal jest nasze, bo tam nie ma nic, co by uzasadniało atak. Kompletne zadupie i pustka. Ale wychodzi na to, że dowództwo chce wiedzieć, kto ma teraz ten system, więc robimy, jak mówisz, Yuri. To zresztą najdłuższy przelot. I co pan na to, komisarzu Honeker?

— Myślę, że tak będzie najlepiej — przyznał ze sporą dozą ostrożności zapytany.

Parę razy zdarzyło mu się zbyt szybko zgodzić z pomysłami Tourville’a jedynie po to, by odkryć potem, że został wpuszczony w maliny, bo ten chciał sobie postrzelać. Nauczony tym doświadczeniem zaprzestał pospiesznego decydowania. Spojrzał na komandor Shannon Foraker, oficera operacyjnego i najnowszy nabytek sztabu Tourville’a, i spytał:

— Ile wiemy o możliwych siłach wroga w tym rejonie, towarzyszko komandor?

— Nie aż tyle, ile bym chciała — odparła uczciwie.

Złotowłosa Foraker cieszyła się opinią doskonałego oficera taktycznego. By nie rzec niesamowitego — niektórzy nazywali ją „technowiedźmą”. Podobnie entuzjastyczną rekomendację wystawił jej kapitan okrętu, na którym poprzednio służyła. Na jej szczęście towarzysz komisarz Jourdain ostrzegł Honekera o skazie na świetlanym wizerunku towarzyszki komandor. Otóż gdy była pochłonięta jakimś problemem technicznym czy taktycznym, automatycznie powracała do starych form grzecznościowych albo nie używała żadnych, zwracając się do przełożonych. Honeker, podobnie jak przed nim Jourdain, uznał, że braki w rewolucyjnym słownictwie są do wybaczenia przy osiąganych przez nią wynikach. Na dodatek bardzo mu się spodobała jej uczciwość — jakoś nigdy nie przychodziło jej do głowy, by się zaasekurować, robiąc unik czy nie mówiąc wszystkiego. Jeśli ktoś ją o coś pytał, to nie tylko udzielała odpowiedzi na zadane pytanie, ale mówiła wszystko, co uważała za istotne w tej kwestii. Była to niestety coraz rzadsza cnota wśród kadry oficerskiej Ludowej Marynarki. W chwilach słabości Honeker przyznawał, że wie, czym jest to spowodowane, ale nawet wówczas wolał zbyt dogłębnie nie analizować tematu.

— Najmniej dokładne informacje mamy o siłach wroga w systemie Micah — referowała tymczasem Foraker. — Sądzimy, że znajduje się tam lekka grupa uderzeniowa, powiedzmy dywizjon albo dwa okrętów liniowych Królewskiej Marynarki osłanianych przez lekkie jednostki Marynarki Graysona i Floty Casca. Takie siły zdobyły ten system, więc sądzę, że rozsądnie będzie założyć, że nadal tam są, dopóki nie przekonamy się, jak jest w rzeczywistości.

— Zgadzam się, to rozsądne założenie — ocenił Honeker i spytał, nim Tourville zdążył zakwestionować tę ostrożność. — A w systemie Adler?

— Sądzimy, że mamy pełniejszy obraz. — Shannon sprawdziła coś na ekranie swojego komputera i podjęła: — Według ostatnich danych w systemie jest wyłącznie lekka pikieta: eskadra krążowników i dywizjon albo dwa niszczycieli. Mogli ją naturalnie wzmocnić, ale wątpię w to, bo w całym sektorze od sześciu miesięcy ani nie kontratakowaliśmy, ani nie prowadziliśmy rajdów. Przeciwnikowi także brakuje okrętów, więc żeby mieć siły do przeprowadzenia kolejnej ofensywy, raczej wycofują okręty z systemów czy obszarów uznanych za spokojne, niż je tam wysyłają.

— I właśnie dlatego nasza akcja jest ważniejsza, niż mogłaby się wydać na podstawie oceny użytych sił i postawowego celu — oznajmił Tourville, wymachując cygarem niczym dymiącą buławą. — Jak już mówiłem: łajzy poczuły się zbyt pewne siebie. Uważają, że jeśli dotąd nie kontratakowaliśmy, to już nie będziemy. Jak im parę razy z zaskoczenia przyłożymy, przestaną mieć takie głupie złudzenia i zaczną wzmacniać pikiety i placówki. A to osłabi ich siły koncentrowane do ataku na Barnett, choćby tylko o lżejsze jednostki, ale zawsze. No i skomplikujemy im życie logistycznie.

— Doskonale rozumiem ten aspekt naszych rozkazów, towarzyszu kontradmirale — zauważył zgryźliwie Honeker.

Tourville jedynie wyszczerzył się radośnie i komisarz jęknął w duchu. Tourville był po prostu niemożliwy! Wszyscy w sali odpraw wiedzieli, że praktycznie dowódcą eskadry jest on, komisarz. Jedno jego słowo mogło „zniknąć” każdego z obecnych, a bez jego zgody oficjalnie dowodzący oficer nie mógł wydać żadnego istotnego rozkazu. Nawet Tourville. O tym także wszyscy wiedzieli. Więc dlaczego czuł się niczym bezradny zastępowy oblężony przez cały zastęp dziesięcioletnich urwisów, którzy i tak wiedzieli, że postawią na swoim.

To nie tak miało wyglądać!

— No dobrze — odezwał się po chwili. — Zakładam, towarzyszu kontradmirale, że zgadza się pan z oceną towarzyszki Foraker?

— Pewnie, że się zgadzam! — zawiadomił go radośnie Tourville. — Shannon ma dobre dane i jeszcze lepsze pomysły. Jak się niepostrzeżenie dostaniemy do Adler i zniszczymy im kilka okrętów, zwrócą uwagę na ten sektor i wzmocnią pikiety, a o to nam docelowo chodzi.

— Kiedy możemy opuścić Barnett? — spytał Honeker.

— Moglibyśmy odlecieć za kilka godzin, towarzyszu komisarzu — odpowiedział Bogdanovich. — Skończyliśmy załadunek amunicji i mamy za sześć godzin uzupełnić paliwo. Ale z rozkazów wnoszę, że nie odlecimy jeszcze przez kilka dni, bo jak rozumiem, będziemy mogli wyruszyć dopiero, gdy dotrze tu 62. Eskadra Krążowników, a ma się ona zjawić w ciągu najbliższych dziewięćdziesięciu sześciu godzin standardowych.

— A więc mamy trochę czasu na ułożenie alternatywnych planów operacji — zauważył Honeker.

— Mamy — przytaknął Tourville — i mam zamiar zająć się tym dziś po południu.

— To bardzo dobrze — ucieszył się Honeker.

I zrobił to całkowicie szczerze. Tourville mógł zachowywać się, jakby jeszcze nie dorósł, pozostając wiecznym nastolatkiem, ale był niezwykle dokładny w planowaniu każdej akcji oraz w opracowywaniu planów uwzględniających wszelkie niespodzianki, które tylko przyszły mu do głowy. A wiedzę i wyobraźnię miał olbrzymie, uwzględniał również nieprawdopodobne, zdawałoby się, okoliczności. Przy całej swej agresywności i skłonności do walki starannie obliczał stosunek sił i własne szanse, zanim przystąpił do akcji. I to był główny powód, dla którego Honeker z rezygnacją, ale bez protestów przyjmował jego zachowanie i zasady dowodzenia.

Teraz usiadł wygodniej, gotów wyrazić zgodę na proponowany plan akcji, gdy Bogdanovich niespodziewanie podskoczył. Wyglądało to dokładnie tak, jakby Foraker właśnie kopnęła go w kostkę. Było to teoretycznie zupełnie nieprawdopodobne.

A w praktyce prawie pewne.

— Jest jeszcze jedna kwestia, o której chciałbym porozmawiać, towarzyszu kontradmirale — odezwał się Bogdanovich, posyłając Foraker wymowne spojrzenie.

— No? — zachęcił go Tourville.

— Chodzi o to, że towarzyszka komandor Foraker… i ja… zastanawialiśmy się, czy udałoby się nakłonić dowództwo do przydzielenia nam nowych zasobników holowanych… — Bogdanovich zamilkł na chwilę i dodał pospiesznie, nim ktokolwiek zdołał się odezwać: — Chodzi o to, że przeciwnik musiał się już zorientować, że ich używamy. Wiemy, że zostały zastosowane w systemach w pobliżu Trevor Star i że dowództwo planuje użyć ich do obrony systemu Barnett. Natomiast nie mamy pojęcie, czy jednostki przeciwnika w naszym sektorze zostały uprzedzone o tym, że dysponujemy już zasobnikami. Jeżeli nie, zaskoczenie może okazać się nader ważnym czynnikiem sukcesu. Obliczyliśmy, że każdy z przydzielonych nam dwóch stawiaczy min może zabrać po siedemdziesiąt zasobników wraz z zapasem rakiet na drugą salwę, a i tak pozostanie dość miejsca, by wziąć resztę tego, co nam będzie potrzebne.

— Hmm… — Tourville pożuł cygaro i spojrzał pytająco na Honekera. — I co?

— Nie wiem… — powiedział powoli Honeker, myśląc intensywnie.

Bogdanovich i Foraker mieli rację, mówiąc o zaskoczeniu i użyteczności zasobników przy wykonywaniu zadania. Natomiast poproszenie o nie w dowództwie wiązało się z ewentualnym narażeniem na krytykę za zbyt pochopne i nieuzasadnione użycie nowej broni… Z drugiej strony Theisman i LePic zawsze mogli się nie zgodzić — to do nich należała ostateczna decyzja. A więc na nich spadną konsekwencje… i to niezależnie od decyzji, jaką podejmą, jeśli ktoś na górze dojdzie do wniosku, że podjęli złą decyzję.

— Dobrze — powiedział w końcu. — Poprę prośbę o przydzielenie nam tych zasobników. Tylko postarajcie się ją przekonująco uzasadnić.

— Z tym to akurat nie powinniśmy mieć problemu — zapewnił go Tourville i spojrzał na Foraker. — Dobra, Shannon, masz swoje zasobniki, w teorii póki co, ale masz. Powiedz, jak zamierzasz ich najskuteczniej użyć.

— Aye, aye, sir! — potwierdziła Foraker i zajęła się klawiaturą z nieobecnym wyrazem twarzy.

Honeker ugryzł się w język, powstrzymując odruch poprawienia jej. Widział już ją w akcji i wiedział, że nie wywarłoby to na niej żadnego wrażenia. Była tak skupiona na tym, co robiła, że po prostu nie dotarłoby do jej świadomości, że to pod jej adresem skierowana jest ta uwaga.

— Przede wszystkim musimy pamiętać, że przeciwnik nadal dysponuje lepszym sprzętem niż my, i to pod każdym względem — powiedziała, nie podnosząc głowy. — Z drugiej strony ani Adler, ani Micah nie znajdują się zbyt długo w jego posiadaniu, a informacje z okolic Trevor Star wskazują, że ich 6. Flota ma zbyt mało sond i platform sensorycznych, by w pełni zabezpieczyć nimi każdy system. Łatają dziury w systemie wczesnego ostrzegania niszczycielami, a nawet lekkimi krążownikami, a przynajmniej tak wywiad interpretuje ich zwiększone wykorzystanie. Jest to według mnie słuszna interpretacja. Teraz: jeśli mają zbyt mało sond w miejscu o tak krytycznym znaczeniu jak przedpola Trevor Star, można z dużym prawdopodobieństwem założyć, że brakuje im ich też w systemach uznanych za znacznie mniej istotne, a za takie uchodzą te, w których mamy działać. Zdaję sobie naturalnie sprawę, że te trudności są przejściowe i dostawy trafią wkrótce tam, gdzie są potrzebne, ale jest mało prawdopodobne, by stało się to akurat teraz. Możemy założyć spokojnie, że żaden z układów nie będzie w pełni objęty systemem wczesnego ostrzegania, a to daje nam możliwość skrytego podejścia; proponuję to wykorzystać.

Pozostali członkowie sztabu słuchali jej uważnie, zapisując od czasu do czasu informacje czy pytania. Niektórzy odruchowo pochylili się w jej stronę, także Honeker, nieświadom, że tak postępuje. Oto dlaczego tolerował brak rewolucyjnych manier Foraker oraz godził się na fanaberie Tourville’a, a nawet bronił go przed okazjonalnymi zarzutami, iż tworzy kult jednostki — konkretnie własnej osoby. Tourville miał swoje za uszami i nie był pozbawiony wad, ale miał też wolę walki. Był urodzonym wojownikiem: ciągle szukał okazji do ataku. W Ludowej Marynarce mającej zdecydowanie zbyt dużo doświadczenia w desperackich (i przegranych) obronach takie podejście należało do rzadkości. On i Foraker mieli inną wspólną i równie rzadką cechę, (dlatego zresztą Tourville chciał ją mieć w swoim sztabie). Większość oficerów Ludowej Marynarki uważała przewagę techniczną Royal Manticoran Navy, a co za tym idzie — Sojuszu, za nieszczęście i fatalną w skutkach wadę własnego sprzętu będącą jedną z głównych przyczyn klęsk. Dla Tourville’a i Foraker nie był to dopust boży, lecz wyzwanie. Oboje bardziej interesowało znalezienie luk w tej przewadze i sposobów, by to wykorzystać przeciwko okrętom wroga, niż metod zabezpieczenia się przed nim. Honeker gotów był wybaczyć ludziom mającym taką wolę walki praktycznie wszystko poza jawną zdradą i chronić ich, jak potrafi, dopóki nie przekroczą tej granicy. O co ich zresztą nie podejrzewał.

— O właśnie! — ucieszyła się Foraker i nad stołem zamiast mapy sektora pojawił się schematyczny wizerunek jakiegoś teoretycznego systemu planetarnego. — Otóż załóżmy, że przeciwnik dysponuje połową sond i platform potrzebnych do kompletnego utworzenia systemu wczesnego ostrzegania obejmującego cały perymetr układu planetarnego. Gdybym znalazła się w takiej sytuacji, rozmieściłabym je tu, tu i tu…

Kolejny klawisz i trzy obszary na obrzeżach systemu zapłonęły czerwonymi punkcikami.

— W ten sposób wykorzystuje się najoptymalniej posiadane środki z taktycznego punktu widzenia — dodała. — Ale pozostawia zupełnie odsłonięte drugorzędne kierunki podejścia. Dlatego też proponuję, żebyśmy…

Kontynuowała omawianie planu, ilustrując go stosownymi symbolami graficznymi wyświetlanymi w miarę mówienia, a Everard Honeker słuchał zadowolony, uśmiechając się z pełną aprobatą.



ROZDZIAŁ IX

Sala odpraw na pomoście flagowym krążownika Jason Alvarez była niewielka w porównaniu z salami odpraw krążowników liniowych czy okrętów liniowych, ale dla potrzeb Honor wystarczająco obszerna i wyposażona. Co prawda byłoby miło, gdyby między oparciem jej fotela a ścianą było nieco więcej miejsca i gdyby przy stole zmieściło się choć parę osób poza jej sztabem, nie sprawiając wrażenia, że będą musieli siedzieć sobie na kolanach, ale dało się to przeżyć. Miała już do czynienia z gorszymi warunkami i nikt przez nie trwale nie ucierpiał. Przynajmniej fotele były wygodne.

— Panie i panowie — oznajmiła, bębniąc delikatnie w blat długiego, wąskiego stołu biegnącego przez całą długość pomieszczenia. — Proponuję usiąść i wziąć się do roboty.

Obecni odszukali swoje fotele i zdołali się w nie bez kolizji wcisnąć.

Wszyscy z jednym wyjątkiem — Carsonem Clinkscalesem naturalnie. Młodzian ów zdołał potknąć się o własne nogi i zaczął padać w prawo. By utrzymać równowagę, zamachał gorączkowo rękoma i lewą zrzucił z głowy czapkę komandor porucznik McGinley. Ciężkie służbowe nakrycie głowy Marynarki Graysona przeleciało ze dwa metry, nim wylądowało na lśniącym blacie, po którym przemknęło niczym po lodzie. Z typową dla przedmiotów martwych złośliwością uniknęło ręki Venizelosa i trafiło prosto w karafkę pełną wody z lodem. Czapka miała dość energii kinetycznej, by ją przewrócić, a gdy karafka dotknęła stołu, z jej niedokładnie zamkniętej przez któregoś ze stewardów szyjki wypadł korek. Fontanna lodowatej wody wylądowała prosto na kolanach kapitana Greentree, oblewając go od pasa w dół. Biorąc pod uwagę jej temperaturę, wykazał on wielkie opanowanie, nie zaklął bowiem i nie zerwał się gwałtownie, tylko jęknął i zamarł.

W sali odpraw zapadła cisza wręcz idealna.

Clinkscales przyglądał się przerażony kapitanowi flagowemu, czekając na wybuch wściekłości, którego sama fala głosowa powinna go zwalić z nóg, a zawartość merytoryczna zmienić w brudny zaciek na dywanie. Ale wybuch nie nastąpił.

Greentree spojrzał na swoje spodnie. Ujął niezwykle ostrożnie spoczywającą na nich pustą już karafkę i trzymając ją z odrazą kciukiem i palcem wskazującym, podał porucznikowi Mayhewowi. Gest do złudzenia przypominał wręczenie zdechłej co najmniej trzy dni wcześniej myszy, ale był pełen zdecydowania — dla nikogo nie ulegało żadnej wątpliwości, że gdyby Mayhew jej nie złapał, w następnej sekundzie karafka wylądowałaby na jego kolanach.

Złapał ją jednak bez wahania i bez słowa. Po czym wstał i wyszedł. W tym czasie Venizelos i Latham zdołali wyłowić swoje notesy z miniaturowego jeziorka, które powstało na blacie. A Greentree podejmował heroiczne wysiłki wytarcia fotela wyjętą z kieszeni chusteczką i pozbycia się nadmiaru wilgoci ze spodni.

— Ja… — wykrztusił karmazynowy zgoła Clinkscales, wyglądający jakby chciał paść trupem na miejscu, względnie zapaść się pod pokład. — Ja… bardzo przepraszam, sir… Ja nie mam… pojęcia… to jest jak… jeżeli pozwoli pan sobie pomóc, sir…

I zrobił krok w stronę kapitana.

— W porządku, panie Clinkscales — oznajmił Greentree tonem, który wmurował chorążego w pokład. — Mam świadomość, że to był wypadek, a nie zamach, i obejdę się bez pomocy.

Rumieniec Clinkscalesa stał się głębszy i Honor przygryzła wargi, by nie parsknąć śmiechem. Greentree zareagował odruchowo, nie mając ochoty być ofiarą kolejnego ślamazarstwa chorążego, bo pełen dobrych chęci Carson był zdolny do wszystkiego. Na pewno nie miał zamiaru powiększyć upokorzenia Clinkscalesa, ale udało mu się to konkursowo. Zastanawiała się, czy nie zainterweniować w jakiś sposób, by złagodzić to wrażenie, ale nie przychodziło jej do głowy nic, co nie pogorszyłoby sprawy. Przeniosła wzrok na jedynego obecnego oficera, który nie należał do jej sztabu. Alistair McKeon stał przy samych drzwiach i z błyskiem w oczach przyglądał się krajobrazowi po bitwie. Nawet bez Nimitza wyczuła jego pełne podziwu rozbawienie. Idealnie pasowało ono do jej własnych uczuć i nieodpartego wrażenia surrealizmu.

W sumie nic strasznego się nie stało, a publiczne upokorzenie mogło wyjść Clinkscalesowi na dobre — galaktyka nie miała zamiaru ułatwiać mu życia i usuwać kłód spod nóg. Prędzej czy później albo przestanie powodować takie wypadki, albo nauczy się żyć z ich konsekwencjami.

I to bez wsparcia ze strony dowódcy.

Dlatego nic nie powiedziała, tylko pochyliła się i podniosła z wykładziny czapkę McGinley, która jakimś cudem zakończyła swą podróż niedaleko.

— To chyba twoje, Marcia… — oceniła, podając ją właścicielce.

McGinley odebrała ją, uśmiechając się, i wtuliła w ścianę, robiąc przejście przeciskającemu się obok Clinkscalesowi. Ramiona tego ostatniego opadły, gdy zrozumiał, że oficer operacyjny robi co może, by znaleźć się jak najdalej od niego. Honor zauważyła jednak, że komandor porucznik dyskretnie poklepała go po ramieniu, gdy ją mijał.

Jasper Mayhew powrócił do kabiny z ręcznikiem i nową, starannie zamkniętą karafką. Ustawił ją na stole, a ręcznik wręczył bez słowa kapitanowi. Po czym usiadł w swoim fotelu z gracją kota.

Honor odczekała jeszcze kilkanaście sekund i ponownie zabębniła palcami w stół.

— Może jednak byście usiedli — powtórzyła spokojnie. McKeon zajął miejsce na przeciwległym szczycie stołu, naprzeciwko niej. Pozostali, którzy zdążyli wstać, wrócili na miejsca, Clinkscales zaś opadł na fotel z tak wyraźną ulgą, że tym razem udało mu się dokonać tak skomplikowanej operacji bez żadnego nieszczęścia, że Honor omal znów nie parsknęła śmiechem.

Dopiero po paru sekundach odważyła się mówić dalej.

— Dzięki za przybycie, Alistair.

Ten w odpowiedzi skłonił się z kamienną twarzą, zupełnie jakby przyjęcie zaproszenia od dowódcy eskadry było kwestią jego dobrej woli. Honor odruchowo spojrzała na kapitana Greentree, ale powstrzymała się od jakiegokolwiek komentarza. Zamiast tego powiedziała rzeczowo:

— Chciałam, żebyście obaj z Thomasem byli obecni, ponieważ otrzymaliśmy oficjalne zawiadomienie z dowództwa, że zostaliśmy wyznaczeni do odeskortowania konwoju JMC76 lecącego z systemu Yeltsin do Treadway. Wiem, że dyskutowaliśmy o takiej możliwości na ostatniej odprawie, ale wtedy była to tylko możliwość. Teraz mamy pewność i dysponujemy konkretnymi informacjami, dzięki czemu możemy podjąć konkretne już, a niezbędne decyzje. Marcia?

McGinley starannie położyła czapkę na stole i zaczęła referować:

— Łącznie ma to być dwadzieścia frachtowców i transportowców, a trasa konwoju jest następująca: Yeltsin-Casca-Quest-Clairmont-Adler-Treadway-Candor-Yeltsin. Wszystkie jednostki należą do szybkich, ale w układzie Casca spędzimy przynajmniej trzydzieści sześć godzin w związku z przeładunkiem. Tu także zostawimy jeden statek, a trzy inne w systemie Clairmont. Największa część jednostek leci do systemu Adler: dwa transportowce marines i pięć frachtowców z uzbrojeniem i wyposażeniem. Według rozkazów mamy pozostawić je w systemie i kontynuować lot do Treadway, gdzie zostawimy trzy kolejne frachtowce, a zabierzemy cztery rozładowane i czekające na okazję powrotu. Na koniec spędzimy przynajmniej cztery dni w układzie Candor, potrzebne na rozładunek ostatnich siedmiu statków konwoju. Wraz z nimi wrócimy do systemu Yeltsin. Szacunkowy czas trwania całej operacji to dwa standardowe miesiące.

Zrobiła przerwę, czekając na pytania. Ponieważ żadne nie padło, Honor dała jej znak, by mówiła dalej.

— Naszym największym problemem jest możliwość spotkania rajderów Ludowej Marynarki, choć w tej sytuacji w grę wchodzą jedynie klasyczne okręty wojenne wysłane z misją zwalczania naszych konwojów. Na użycie krążowników pomocniczych nie jest to ani właściwy czas, ani stosowne miejsce, więc możemy tę ewentualność zignorować — kontynuowała McGinley. — Według najnowszych danych wywiadu, Ludowa Marynarka na południowej flance wpadła w poważne kłopoty. Niestety dane te nie są tak dokładne, jak można by oczekiwać, co pozostawia pole do rozmaitych interpretacji. Za pani pozwoleniem, milady, wolałabym, żeby Jasper omówił tę kwestię.

— Oczywiście — zgodziła się Honor. — Jasper?

Mayhew wyglądał jeszcze młodziej niż zwykle, ale jego błękitne oczy były śmiertelnie poważne, gdy rozejrzał się po sali. Potem zaczął mówić:

— Na wstępie muszę podkreślić, że tak jak powiedziała komandor McGinley, nasze informacje są mniej szczegółowe i kompletne, niżbym chciał. Jesteśmy prawie pewni, że przeciwnik nie zdołał zebrać wystarczających sił, by utrzymać Barnett, ale te, którymi dysponuje w systemie, wystarczają, by uniemożliwić nam rokujące nadzieje na sukces rozpoznanie czy to przy użyciu okrętów, czy sond, jeśli chodzi o wewnętrzną część systemu planetarnego. Dlatego jedyne, co wiemy na pewno, to to, że w ostatnim czasie nie pojawiły się tam większe grupy okrętów liniowych. Natomiast naszym największym problemem jest to, że nigdzie w całym sektorze nie posiadamy sił, jakie powinniśmy i chcielibyśmy mieć. Walka o Trevor Star kosztowała Ludową Marynarkę wiele okrętów, ale zdobycie systemu spowodowało także duże straty wśród naszych jednostek. Biorąc pod uwagę liczbę okrętów liniowych zniszczonych i poważnie uszkodzonych, a więc odesłanych do stoczni remontowych, oczywista stała się konieczność uzupełnienia strat kosztem spokojniejszych rejonów frontu, takich jak nasz. Dlatego sporo jednostek przekazano stąd jako wzmocnienie sił admirał Kuzak. Dodatkowe osłabienie naszych sił wywołała konieczność utworzenia 8. Floty przeznaczonej do zdobycia systemu Barnett. Oznacza to w efekcie, że wszystkie nasze pikiety czy placówki w tym sektorze składają się albo ze zbyt małej liczby okrętów, albo z jednostek lekkich, czyli zbyt słabych do przeprowadzenia rozpoznania walką systemów pozostających w rękach wroga. To z kolei oznacza, że musimy w znacznej części zgadywać, czym dysponuje on w naszym sąsiedztwie.

Przerwał, dając zebranym czas na przyswojenie sobie tego, co powiedział, i dopiero po parunastu sekundach ciągnął dalej:

— Na podstawie dostępnych informacji i najlepszych analiz, jakie zdołano przeprowadzić, dowództwo floty uważa, że powinniśmy spodziewać się jedynie słabych pikiet przeciwnika w utrzymywanych przez niego systemach. Najprawdopodobniej będą to jedynie krążowniki mające za zadanie działanie jako system wczesnego ostrzegania dowództwa obrony Barnett o rozpoczętym ataku. Jest mało prawdopodobne, by te elementy osłonowe próbowały stawić poważny opór, broniąc systemów, w których stacjonują. Dowództwo jest także przekonane, że dowodzący obroną systemu Barnett będzie postępował ostrożnie, wiedząc, że dysponuje ograniczonymi siłami, a jego głównym zadaniem jest obrona bazy i systemu. Dowództwo nie przesądza co prawda, że ograniczy się on wyłącznie do defensywy, ale spodziewa się po nim działań bardzo wyważonych.

— Rozumiem… — Honor zmarszczyła brwi i podrapała po podgardlu Nimitza leżącego na oparciu fotela, nie spuszczając jednakże wzroku z twarzy Mayhewa. — Jak rozumiem, poruczniku Mayhew, nie podziela pan tych przekonań?

— Nie, milady, nie podzielam — w głosie zapytanego nie było śladu wahania. — Według danych wywiadu Królewskiej Marynarki nowym dowódcą obrony systemu Barnett został mianowany admirał Thomas Theisman.

Jasper urwał, a Honor uniosła brwi, nie kryjąc zaskoczenia, gdyż dopiero w tym momencie się o tym dowiedziała. Nie dość, że konkretyzowało to przeciwnika, to w dodatku mogła sobie natychmiast odpowiedzieć na pytanie, czego należy się po nim spodziewać, jako że spotkała się już z Theismanem. Nie było to spotkanie na gruncie towarzyskim. Choć wówczas przegrał walkę, szanowała go za wyobraźnię, umiejętności i inicjatywę.

— Zapoznałem się dokładnie ze wszystkim, co na jego temat posiada wywiad — podjął Mayhew — i nie ulega dla mnie wątpliwości, że nie jest to typowy oficer flagowy Ludowej Marynarki. Lubi ryzykować i udowodnił, że gotów jest to zrobić, opierając się jedynie na własnej ocenie sytuacji. Nie jest narwańcem, ale na pewno przejawia większą od przeciętnej inicjatywę. Prędzej czy później będzie go to kosztowało głowę, bo nie może zawsze mieć racji, a nawet gdyby miał, nie jest w stanie wszystkiego przewidzieć. W końcu któraś operacja mu się nie powiedzie, a wówczas będzie skończony. Jak dotąd jednak zawsze udało mu się zwyciężyć albo wykonać zadanie, w związku z czym nie widzę możliwości, by zmienił swoje podejście do problemów taktycznych czy też metody ich rozwiązywania.

— Rozumiem… — powtórzyła Honor, pocierając czubek nosa.

Po chwili spojrzała na Venizelosa i McGinley i spytała:

— Andy, czy ty i Marcia zgadzacie się z Jasperem?

— W ogólnych zarysach tak — odparł Venizelos. — Różnimy się trochę w interpretacji szczegółów, ale uważamy, że Jasper ma rację, jeśli chodzi o postępowanie Theismana. Na wszelki wypadek rozmawiałem o nim z admirałem Yu. Przerwał, widząc, że Honor kiwa głową z aprobatą. Podobnie jak ona, Venizelos walczył, a potem poznał Theismana. Do przeprowadzenia operacji, podczas której do tego doszło, Theismana wybrał — i to na stanowisko swojego zastępcy Alfredo Yu, wówczas jeszcze oficer Ludowej Marynarki. Jeżeli ktoś w siłach Sojuszu naprawdę znał Theismana, to był to właśnie admirał Marynarki Graysona Alfredo Yu.

— Według opinii admirała Yu — podjął Venizelos, gdy Honor nic nie powiedziała — Theisman jest groźnym przeciwnikiem. Jest inteligentny, zdeterminowany i potrafi doskonale skalkulować ryzyko. Dokładnie zapoznaje się z sytuacją i przy podejmowaniu decyzji opiera się na własnej jej ocenie. Działa ostrożnie, ale po swojemu, o ile to tylko możliwe, nawet jeśli wymaga to pomysłowego naginania rozkazów. To zresztą dokładnie potwierdza moją ocenę Theismana. Prawdę mówiąc, jestem zaskoczony, że dotrwał do tej pory i jeszcze awansował. I zgadzam się z Jasperem, że dowództwo popełniło poważny błąd w jego ocenie: on nie będzie pasywnie czekał na atak i nie ograniczy się tylko do stacjonarnej obrony.

— W takim razie na czym polega ta drobna różnica interpretacji?

— Jeżeli można, milady… — wtrąciła McGinley pytająco.

Honor skinęła głową.

— Jesteśmy zgodni co do tego, że Theisman podejmie zaczepne działania na tyle, na ile pozwolą na to siły, którymi dysponuje. Różnimy się w przypuszczeniach, jakimi siłami dysponuje i co obierze za cel ataku — wyjaśniła McGinley. — Biorąc pod uwagę słabość naszych sił obsadzających systemy w tym sektorze, Jasper obawia się, że to właśnie je zaatakuje Theisman w serii rajdów. O ile naturalnie dysponuje potrzebnymi do tego siłami. Andy i ja zgadzamy się, że to byłaby najefektywniejsza z dostępnych mu opcji, ale biorąc pod uwagę zagrożenie, jakie dla centrum Ludowej Republiki przedstawiają nasze siły w Trevor Star, nie sądzę, by Ludowa Marynarka poświęciła liczącą się ilość okrętów liniowych, wysyłając je jako wzmocnienie sił w systemie Barnett. Nie są w stanie tak wzmocnić Theismana, by zdołał obronić Barnett, o czym wiedzą. My też to wiemy. Dlatego myślę, że posiłki, które otrzymał czy otrzyma, będą złożone głównie z lekkich jednostek. Takich, których strata nie zaboli, a które równocześnie nadają się do zwalczania konwojów. Żeby mieć realną szansę odbicia któregokolwiek systemu, Theisman musiałby wysłać przynajmniej dywizjon, a lepiej eskadrę co najmniej krążowników liniowych. Natomiast do zwalczania frachtowców wystarczą krążowniki lekkie, a nawet niszczyciele. Gdybym była na jego miejscu, wybrałabym to ostatnie rozwiązanie: daje najwięcej korzyści przy zaangażowaniu najmniejszych sił.

— Hmm… — mruknęła Honor i spojrzała pytająco na Mayhewa. — Jasper?

— Wnioski komandor McGinley oparte są na dwóch założeniach. Pierwszym, że Ludowa Marynarka nie wesprze Theismana krążownikami liniowymi, i drugim, że siły, które przeznaczy on do rajdów na nasze tereny, jako cel będą miały konwoje. Co się tyczy problemu pierwszego, to możemy jedynie zgadywać, jakie okręty dostanie Theisman. Faktem jest, że dowództwo i władze Ludowej Republiki musiały spisać na straty Barnett, ale to nie dowodzi, że nie zechcą bronić systemu do upadłego. Ja przynajmniej tak bym postąpił, choćby po to by związać jak największe nasze siły i zadać nam jak największe straty. Każdy okręt, który będziemy musieli skierować do ataku na Barnett, to o jeden okręt mniej w Trevor Star, a tylko z Trevor Star może wyjść atak na Haven.

Zrobił przerwę, a Honor lekko skinęła głową, czekając, co będzie dalej. Mayhew wychylał się niebezpiecznie, nie zgadzając się z mądrością bardziej doświadczonych i lepiej opłacanych przełożonych, co wymagało odwagi i pewności siebie. Z drugiej strony fakt, że był tylko porucznikiem, mógł mu ułatwić decyzję, gdyż nie zgadzać się mógł aż do zachrypnięcia, ale nie był w stanie postawić na swoim z racji braku stosownego stopnia. Jeżeli natomiast przekona do swoich pomysłów kogoś z wyższych rangą, to i tak ten ktoś podejmie ostateczną decyzję. A więc i ewentualna wina, i ewentualna chwała nie przypadną Mayhewowi, lecz rzeczonemu starszemu rangą oficerowi.

Co akurat w niczym nie zmieniało faktu, że strategia, którą właśnie opisywał, była dokładnie taka, jaką sama by przyjęła na miejscu przeciwnika.

— Jeżeli natomiast chodzi o kwestię drugą, czyli o to, że lekkie siły przeciwnika będą koncentrowały się na zwalczaniu naszych frachtowców, to chciałem przypomnieć, że w ciągu ostatnich miesięcy nastąpiły istotne zmiany w ruchu naszych frachtowców — podjął Mayhew. — Wysyłamy coraz większe i lepiej chronione konwoje, ale wysyłamy ich coraz mniej, a o pojedynczych statkach w tym sektorze dawno już nikt nie słyszał. Oznacza to, że ilość potencjalnych celów spadła, i to o prawie połowę. W teorii oznacza to także, że eskorta każdego konwoju została podwojona. Byłbym naprawdę zdziwiony, gdyby przeciwnik jeszcze o tym nie wiedział, ale nawet jeśli tak jest, to oficer wysłany z zadaniem zwalczania naszych statków szybko się zorientuje. Natomiast jeśli Theisman wie o tych zmianach, powinien stosownie zareagować. Weźmy na przykład nas: sześć ciężkich krążowników będzie eskortowało jeden konwój. Sześć ciężkich krążowników to siła odpowiadająca temu, co mamy w około jednej trzeciej obsadzonych okrętami systemów. W żadnym z nich nie stacjonuje więcej naszych okrętów, więc po co trudzić się szukaniem ruchomego celu? Żeby zlokalizować konwój, trzeba rozproszyć siły; nawet jeśli zna się jego trasę i czas wylotu z nadprzestrzeni, to olbrzymi obszar. Rozproszenie może spowodować, że przeciwnik nie będzie dysponował wystarczającymi siłami do zniszczenia całego konwoju, gdy go w końcu odnajdzie. System planetarny natomiast nigdzie się nie przemieszcza, a jego lokalizacja jest powszechnie znana. Nie trzeba rozpraszać sił, wystarczy wydzielić stosownie duże i zdecydowanie zaatakować. Do tego celu wystarczą krążowniki liniowe. Jeśli przeciwnik zdoła zająć system, wystarczy, że w nim poczeka. Każdy nasz konwój, który wleci do tego systemu, stanie się jego łupem, i to pewnym, gdyż po pokonaniu eskorty — do czego będzie miał stosowne, skoncentrowane siły — zmasakruje frachtowce i transportowce. Musi tylko wykazać dość cierpliwości i zaatakować konwój w odpowiedniej odległości od granicy wejścia w nadprzestrzeń, by frachtowce nie zdążyły zawrócić i dolecieć tam przed jego okrętami.

Honor zmarszczyła brwi i zaczęła z namysłem pocierać podbródek. Dopiero po kilkunastu sekundach przestała i wyciągnęła palec wskazujący w stronę McGinley.

— Jeżeli dobrze rozumiem, zgadzasz się z Jasperem w kwestii strategii, natomiast macie różne zdania co do tego, czym może dysponować Theisman. Mam rację? — spytała.

— W zasadzie tak — zgodziła się McGinley. — Jak dotąd nie mamy żadnych nowych meldunków o zaatakowaniu któregoś z konwojów, więc wątpię, by przeciwnik wiedział o naszej nowej taktyce konwojowej. To jednakże jest mniej ważne. Zgadzam się, że jeżeli Theisman dysponuje siłami pozwalającymi na choćby chwilowe odbicie jakiegoś systemu, byłoby to najrozsądniejsze posunięcie z jego strony. Nie tylko bowiem dałoby mu okazję do zniszczenia konwoju, jak to opisał Jasper, ale także do zadania poważnych strat naszym okrętom stacjonującym w zaatakowanym systemie. Natomiast po prostu nie mogę uwierzyć, by dowództwo Ludowej Marynarki marnowało okręty liniowe, wzmacniając nimi Barnett, o którym wie, że nie zdoła go utrzymać. A nawet gdyby wysłali jakieś wsparcie, problematyczne jest, czy Theisman odważy się zaryzykować te jednostki w nieautoryzowanym rajdzie na nasze terytorium.

— Coś mi się wydaje, że Theisman mógłby cię zaskoczyć, Marcia — oceniła cicho Honor i przez kolejne kilka sekund milczała, nim dodała: — Możesz mieć rację co do braku wsparcia ze strony dowództwa, ale sądzę, że Jasper trafnie ocenił największe zagrażające nam niebezpieczeństwo. Musimy założyć, że przeciwnik zdecyduje się na zaatakowanie któregoś ze słabiej obsadzonych systemów, nie zaś na uganianie się za konwojem po nadprzestrzeni. Nie możemy jednakże całkowicie wykluczyć tej drugiej ewentualności, wobec czego powstaje pytanie, jak się zabezpieczyć przed obydwoma rodzajami zagrożenia?

— Gdybyśmy mieli więcej okrętów, idealnym rozwiązaniem byłby szyk Sarnowa — odparła McGinley bez wahania.

Honor przytaknęła ruchem głowy.

Każdy szanujący się oficer wiedział, że rajder ma największą szansę na pomyślny atak na frachtowiec czy też konwój natychmiast po jego wyjściu z nadprzestrzeni, gdy sensory pokładowe i załoga nie są w pełni sprawne, a statek dysponuje najmniejszą prędkością. Ponieważ można stosunkowo łatwo przewidzieć, w którym rejonie będą wychodziły z nadprzestrzeni jednostki lecące z określonych systemów, rajder mógł czekać w którymś z nich, by zaatakować w najdogodniejszym dla siebie czasie. Nie dawało to gwarancji sukcesu, ale bardzo duże jego prawdopodobieństwo. Oczywiście obsadzenie wszystkich prawdopodobnych rejonów wymagało stosownej liczby okrętów, ale samo ich wyznaczenie nie było wcale takie trudne.

Najlepszą pozycją do zaatakowania konwoju, obojętne czy w nadprzestrzeni, czy w normalnej przestrzeni, była pozycja od dziobu — w ten sposób ofiary zbliżały się do napastników, nawet wiedząc o ich obecności, gdyż nie dało się „stanąć” w przestrzeni natychmiast — wytracanie prędkości następowało stopniowo i nic na to nie można było poradzić. Podobnie rzecz się miała z unikami — aby je wykonać, trzeba było przezwyciężyć tę właśnie prędkość zbliżania się, a masywne frachtowce wyposażone w kompensatory bezwładnościowe cywilnego typu i takież napędy nie były w stanie czy to manewrować, czy też osiągać takich przyspieszeń jak okręty. I tak cały konwój, chcąc nie chcąc, zbliżał się do napastnika.

Klasycznym posunięciem było rozstawienie eskorty tak, by jej większość leciała przed konwojem. W ten sposób okręty znajdowały się między frachtowcami a rajderem. Jeden lub dwa okręty eskorty leciały za konwojem na wypadek, gdyby rajder zadał sobie więcej trudu i gonił go. Royal Manticoran Navy nadal stosowała tę taktykę w akcjach przeciwko piratom, których głównym celem było zdobycie pryzów wraz z ładunkami, i to najlepiej nie uszkodzonych. Natomiast gdy istniała szansa natknięcia się na rajdery Ludowej Marynarki, wiceadmirał Mark Sarnow zaproponował inną. Okręty eskorty leciały po bokach i za rufą konwoju, natomiast słaby, złożony z dwóch, trzech okrętów zwiad lub czujka — o przynajmniej trzydzieści do czterdziestu minut lotu przed nim.

Ponieważ celem rajderów było pozbawienie Sojuszu dostaw, nie zależało im na zdobyciu pryzów tak jak piratom. Naturalnie jeśli było to możliwe, żaden dowódca z tego nie rezygnował, ale zniszczenie frachtowców z ładunkami uważano za równorzędny sukces, a więc regułą było, że rajder otwierał ogień, gdy tylko konwój znalazł się w zasięgu jego rakiet. Dlatego najważniejszym zadaniem eskorty było utrzymanie napastników poza tym zasięgiem, gdyż w przeciwnym wypadku frachtowce stawały się bezbronnymi celami skazanymi w pierwszej kolejności na zagładę.

Dzięki wspomnianemu usytuowaniu główne siły eskorty mogły rozwinąć większą prędkość i przechwycić przeciwnika zbliżającego się z dowolnego kierunku, czujka zaś działała jak system wczesnego ostrzegania uniemożliwiający atak z zaskoczenia. Naturalnie oznaczało to także, iż przydzielone do tego celu jednostki były najbardziej narażone na zniszczenie lub poważne uszkodzenia ale na to niestety nie było rady. Teoretycznie mogły wycofać się do sił głównych w przypadku zaskakującego ataku, ale jak pokazywała praktyka, nie zawsze okazywało się to możliwe.

Natomiast zasada zaproponowana przez Sarnowa sprawdziła się w praktyce. Niestety, jak powiedziała McGinley, eskadra nie miała pełnego stanu, co oznaczało, że Honor nie mogła wyznaczyć na czujkę więcej niż jeden okręt, gdyż inaczej osłabiłaby za bardzo siły główne eskorty. A to z kolei znaczyło, że wyznaczona jednostka przez cały czas będzie znajdowała się w dużym niebezpieczeństwie i nie będzie mogła liczyć na niczyją pomoc.

Honor zdawała sobie z tego sprawę. Uniosła głowę i spojrzała na McKeona.

— Alistair? — spytała spokojnie.

McKeon pochylił się, opierając przedramiona na blacie.

— Zgadzam się, że z naszego punktu widzenia najgorsze byłoby zdobycie przez Ludową Marynarkę któregoś ze słabiej obsadzonych systemów. Komandor McGinley może mieć rację, że Theisman nie posiada do tego dość sił, ale osobiście sądzę, że racja leży po stronie porucznika Mayhewa. Oboje mieliśmy okazję poznać Theismana. Uważam, że jeśli tylko zdoła zebrać dość sił do takiego rajdu, nawet bez wsparcia zrobi to. Chyba że ktoś mu tego wyraźnie zabronił, w co wątpię, bo nikomu to nawet do głowy nie przyjdzie — ocenił. — Równocześnie nie sądzę, aby to było dla nas aż takie ważne. Czy zdecydują się zająć systemami i poczekać na konwój, czy zaatakować sam konwój, szyk Sarnowa daje nam najlepszą możliwość przeciwdziałania w każdej z tych sytuacji.

— A kogo wyślemy na czujkę? — pytanie kapitana Greentree mogłoby zostać uznane za wyzwanie, gdyby nie to, że zadał je zupełnie spokojnym głosem.

Pytanie to było tym, na które Honor najtrudniej było odpowiedzieć, choć obiektywnie rzecz biorąc, odpowiedź była oczywista.

— Nie możemy wysłać dwóch okrętów, tak jak wymagają tego przepisy, bo za bardzo zredukujemy siły główne, przez co zniweczymy sens całego manewru — dodał Greentree. — Gdybyśmy mieli choć dwa niszczyciele, sprawa byłaby prosta: to one stanowiłyby czujkę. Ale ich nie mamy, więc okręt, który wyznaczymy, będzie zdany wyłącznie na siebie. Znajdzie się bowiem w zbyt dużej odległości, byśmy zdążyli przyjść mu z pomocą, jeżeli zostanie zaatakowany, a zwłaszcza jeśli wpadnie w zasadzkę.

— Prawda — zgodził się McKeon — ale przede wszystkim musimy troszczyć się o bezpieczeństwo konwoju. Wszyscy wiemy, że w najgorszej sytuacji eskorta jest spisana na straty, a szyk Sarnowa daje nam dodatkowe dziewięć minut świetlnych zasięgu sensorów. Nawet jednostki nie mające zamontowanych urządzeń do łączności szybszej niż światło mają sondy z tym wyposażeniem, co oznacza, że każdy okręt będzie w stanie zauważyć napastników i zameldować o tym na okręt flagowy dużo wcześniej, nim oni zauważą konwój. W najgorszym wypadku da nam to czas na jego uratowanie. W najlepszym — i o ile będą to stosunkowo słabe siły — na wciągnięcie ich w zasadzkę.

— Ja się przecież nie sprzeciwiam zastosowaniu szyku Sarnowa — zaprotestował Greentree. — Ja tylko pytam, kogo wyślemy na czujkę.

— To akurat jest oczywiste — uśmiechnął się bez śladu wesołości McKeon. — Prince Adrian jest najlogiczniejszym wyborem. Prawda?

Greentree otworzył usta i zamknął je bez słowa. Honor poczuła jego irytację i w pełni ją rozumiała. Jej powodem nie był McKeon, ale logika. Podobnie jak Greentree wolałaby sama być na tej wysuniętej placówce i to bynajmniej nie dlatego, że lubiła ryzyko. Po prostu okręt tam się znajdujący jako pierwszy dostrzeże ewentualne zagrożenie, a każdy dobry taktyk zawsze dążył do jak najszybszej możliwej oceny stanu rzeczy. Samodzielnej, a nie na podstawie czyichś meldunków. No a poza tym Honor nienawidziła sytuacji, w której zmuszona była wystawiać ludzi na większe niebezpieczeństwo niż to, na które sama się narażała. Było to całkowicie irracjonalne i była to także słabość, którą musiał przezwyciężyć każdy oficer flagowy — zdawała sobie z tego sprawę, co w niczym nie zmieniało faktu, że jej się to nie podobało.

I podobnie jak Greentree wiedziała, że McKeon ma rację. Celem całego pomysłu było jak najszybsze wykrycie wroga czekającego na konwój i jeśli nie mogła zrobić tego sama, a nie mogła, gdyż nie wolno jej było niepotrzebnie narażać siebie i okrętu flagowego, to McKeon najlepiej się do tego zadania nadawał. Nie dość, że był jej zastępcą, to co ważniejsze ufała jego ocenie sytuacji kompletnie, a on z kolei znał ją tak dobrze, że mógł działać w oparciu o własną ocenę, nie czekając na jej rozkazy, gdyż wiedział, jakie one będą. W sytuacjach, w których liczyła się każda sekunda, mogło to okazać się wręcz nieocenione.

— Doskonale — powiedziała spokojnym głosem i dodała: — Alistair ma rację, Thomas. Na czujce będzie leciał Prince Adrian.

Greentree skinął potakująco głową. Honor zaś przeniosła wzrok na Venizelosa.

— Z tego, co Marcia mówiła, wnoszę, że znamy już liczbę statków konwoju. Mamy pełną ich listę? — spytała.

— Jeszcze nie, ma’am. Będziemy nią dysponowali o piętnastej trzydzieści. Jak rozumiem, wszystkie są już obecne w systemie, ale kwatermistrzostwo jeszcze decyduje, na które załadować ostatnie zapasy dla garnizonu Samovar.

— Dobrze. Howard, jak tylko będziemy mieli pełną listę, skontaktuj się proszę z kapitanami wszystkich statków i zaproś ich i ich pierwszych oficerów na odprawę na pokładzie Alvareza, powiedzmy… punktualnie o dziewiętnastej — poleciła Lathamowi.

— Naturalnie, milady.

— Marcia, zajmij się z Andym dokładnym rozmieszczeniem okrętów w szyku Sarnowa. Prince Adrian na czujce, Magician jako tylna straż.

— Tak jest, ma’am.

Honor umilkła ponownie, pocierając czubek nosa i próbując ocenić, czy powiedziała wszystko, co należało powiedzieć. Potem spojrzała na Mayhewa.

— Dobra robota, Jasper, ta odmienna od analizy wywiadu interpretacja rodzaju zagrożeń. Czasami zapominamy, że należy brać pod uwagę osobę, a nie tylko stopień tego, kto dowodzi po drugiej stronie…

Greentree i McKeon równocześnie przytaknęli, popierając jej słowa, i widać było zadowolenie Mayhewa, choć starał się je ukryć. Dla Honor natomiast ważniejsze było to, iż dzięki Nimitzowi nie wyczuła niechęci w emocjach Marcii McGinley. Wielu oficerów sztabowych na jej miejscu byłoby złych na kogoś takiego jak porucznik Mayhew, który odważył się nie tylko mieć odmienne od niej zdanie, ale w dodatku przekonać dowódcę eskadry, że ma rację. Dobrze było wiedzieć, że ona do takich nie należy.

Honor zaczęła wstawać, oficjalnie kończąc tym samym odprawę, gdy przypomniało jej się, że jeszcze jedna sprawa wymaga załatwienia… Wzięła głęboki oddech i powiedziała:

— Carson?

— Tak, milady? — Clinkscales zdawał się drżeć w fotelu, jakby jedynie z dużym wysiłkiem powstrzymywał się przed zerwaniem na równe nogi i wyprężeniem w pozycji zasadniczej.

— Kiedy kapitanowie frachtowców przybędą na pokład, zamierzam zaprosić ich na kolację — poinformowała go spokojnie. — Przekaż proszę tę informację mojemu stewardowi i poproś, żeby wszystkiego dopilnował.

— Tak jest, milady!

Clinkscales prawie że szczeknął zgodnie z najlepszymi zasadami musztry Royal Manticoran Marine Corps, a towarzyszył temu taki wybuch zdeterminowanego entuzjazmu, że było to prawie przerażające.

Co prawda zdecydowanie mniej przerażające niż dopuszczenie go w pobliże zastawionego na tę kolację stołu. Skoro zdołał tak narozrabiać, mając do dyspozycji tylko jedną karafkę i pusty stół, to wyobraźnia kończyła się na myśl o tym, czego mógł dokonać przy stole zastawionym na uroczystą kolację. Jedyną pociechę stanowił fakt, że Mac radził już sobie z gorszymi katastrofami i zdoła przegonić chorążego na czas.

Z drugiej strony nawet i on mógł nie poradzić sobie z żywiołem… Ta myśl spowodowała, że Honor wstrząsnął dreszcz.



ROZDZIAŁ X

— Popatrzcie państwo na to! — szepnął Yuri Bogdanovich prawie z nabożnym podziwem. — To rzeczywiście działa!

— Twoje zdumienie, Yuri, jest — łagodnie mówiąc — nie na miejscu — oznajmił Tourville zza gęstej zasłony dymu z kolejnego cygara. — A jakby się tak głębiej zastanowić, to okazujesz właśnie karygodny wręcz brak zaufania do naszej oficer operacyjnej.

— Ma pan całkowitą rację, towarzyszu kontradmirale — przyznał Bogdanovich i skłonił się głęboko w stronę Shannon Foraker. — Jestem po prostu nadal zaskoczony, bo jak dotąd to Królewska Marynarka zawsze się do nas niepostrzeżenie podkradała… Natomiast możesz mi wierzyć, Shannon, że prawdziwą przyjemność sprawia mi możliwość odpłacenia jej tym samym.

— Jak tak dalej pójdzie, to ktoś się tu komuś oświadczy! — oceniła ponuro Karen Lowe.

Przez pomost flagowy przetoczyła się fala nerwowego i przytłumionego śmiechu, ale śmiechu, którego komisarz Honeker wysłuchał z prawdziwą przyjemnością, wiedząc, jak rzadko podobne zachowanie występuje na pokładach okrętów Ludowej Marynarki. Miał swoje ambicje i po zakończeniu wojny planował zająć się czysto cywilną karierą polityczną. Fakt, iż był komisarzem przy dobrym i odnoszącym sukcesy oficerze takim jak Tourville, mógł okazać się jedynie pomocny, ale uczciwość nakazywała przyznać, że znacznie bardziej niż ewentualne korzyści dla przyszłej kariery wrażenie wywierała na nim zdolność Tourville’a do rozbudzenia w podkomendnych lojalności i ducha walki.

— Jak długo to jeszcze potrwa, towarzyszko komandor? — spytał cicho.

Foraker sprawdziła obliczenia, przyjrzała się wynikowi i odparła:

— Zakładając, że słusznie oceniłam braki w sondach i rozmieszczenie tych, którymi dysponuje przeciwnik, i zakładając, że wywiad ma prawdziwe dane co do zasięgu pasywnych sensorów Królewskiej Marynarki, to za jakieś siedem do siedmiu i pół godziny będą w stanie nas zauważyć. Być może trochę później, jako że nie emitujemy absolutnie nic, co poważnie utrudniłoby im zadanie. Jak dotąd jedyne aktywne sensory, które zdołałam wychwycić, znajdują się naprawdę daleko i wyglądają na standardowe cywilne radary nawigacyjne należące do wewnątrzsystemowej kontroli lotów.

— Żadnych aktywnych sensorów militarnego typu? — Choć Honeker się starał, nie był w stanie do końca ukryć sceptycyzmu.

Foraker wzruszyła ramionami.

— Każdy układ planetarny to naprawdę duża przestrzeń, a nasz kurs jest wyliczony tak, byśmy trzymali się z dala od płaszczyzny ekliptyki, a więc z dala od lokalnych sensorów. Jeżeli nie wiadomo, w którym rejonie może znajdować się poszukiwana jednostka, aktywne sensory nie na wiele się przydadzą, mają bowiem stosunkowo niewielki zasięg. Dlatego takim problemem są te systemy wczesnego ostrzegania, którymi Królewska Marynarka obstawia całe granice wszystkich systemów. Anteny, wzmacniacze sygnałów i oprogramowanie sond — słowem, wszystko jest lepsze niż nasz sprzęt pokładowy, a żeby mieć pewność, mają zwyczaj dodatkowo rozstawiać sondy gęsto, tak by ich zasięgi się częściowo pokrywały. W ten sposób rzeczywiście mogą odkryć każdego, kto próbuje się wśliznąć do tak zabezpieczonego systemu. Nie mówiąc już o tym, że przeciwnik może sobie przy okazji pozwolić na luksus wyłączenia systemów pokładowych i opierać się wyłącznie na danych przekazanych przez sondy. W ten sposób nie musi ujawniać pozycji własnych okrętów. Zupełnie inaczej sprawa wygląda, gdy nie ma odpowiedniej ilości sond na takie zabezpieczenie systemu, a wszystko, co dotąd zaobserwowaliśmy, wskazuje jednoznacznie, że tak jest w tym przypadku. Jeżeli chodzi o aktywne sensory, to ich emisje wychwycimy znacznie wcześniej, nim sygnał zdąży wrócić do tego, kto go nadał.

Chrząknięcie Honekera było równocześnie potwierdzeniem, że rozumie, i przeprosinami za zwątpienie. Było mu też miło, że opanowała się i nie dodała czegoś w stylu: „Jak ci to już, głąbie, tłumaczyłam”, bo faktem było, że tłumaczyła. I to dokładnie cały plan operacji opracowany wspólnie z Lowe i Bogdanovichem.

Eskadra Tourville’a robiła coś, o czym od lat nikt w Ludowej Marynarce nawet nie marzył — leciała w głąb zajętego przez wroga systemu planetarnego bez jednego choćby okrętu wysuniętego przed szyk w roli zwiadowcy badającego trasę przelotu. Co gorsza, wszystkie okręty utrzymywały najciaśniejszy możliwy szyk i leciały kursem zbliżeniowym do planety Samovar jako pociski balistyczne, gdyż miały wyłączone napędy.

I jak dotąd wyglądało na to, że nikt ich nie dostrzegł.

Fakt — było możliwe, że w tej kwestii Foraker się myliła. Systemy maskowania elektronicznego okrętów Królewskiej Marynarki były nieporównanie lepsze, toteż potencjalnie cała stacjonująca w systemie pikieta aliancka mogła kierować się prosto ku ich ugrupowaniu, ale nawet Honeker przyznawał, że było to mało prawdopodobne. Jak na razie nie wykryli w pobliżu ani jednego aktywnego sensora, a tylko taki, jak powtarzała to wielokrotnie Foraker, mógł odkryć ich obecność.



* * *


— Co za cholera? — zdziwił się porucznik Holden Singer, przyglądając się z pretensją ekranowi.

Podregulował coś i jeszcze bardziej się zmarszczył, drapiąc jednocześnie po nosie.

— O co chodzi? — zainteresował się komandor Dillinger, pierwszy oficer HMS Enchanter.

I na wszelki wypadek podszedł do Singera i zajrzał mu przez ramię.

— Nie jestem pewien, sir… — Singer przestał drapać się po nosie i sięgnął prawą ręką do klawiatury dotykowej.

Nie oderwał przy tym wzroku od ekranu, a mimo to jego palce poruszały się po klawiszach niczym palce pianisty wirtuoza. Obraz na ekranie zmienił się, gdy lasery łączności sprawdzały dane posiadane przez pozostałe okręty grupy wydzielonej powiązane wspólną siecią łączności taktycznej. Singer prychnął pogardliwie, gdy okazało się, że takich danych nie ma. Na ekranie natomiast cały czas znajdował się jeden symbol, tyle że nie był to wyraźny symbol zidentyfikowanego okrętu, a słaby, pulsujący znaczek możliwego i całkowicie nie rozpoznanego kontaktu.

— I co? — zachęcił go Dillinger.

Singer potrząsnął głową z wyraźnym niesmakiem.

— Prawdopodobnie elektroniczny duch, sir — ocenił, ale jakoś bez przekonania.

— Jaki duch? — zażądał odpowiedzi z lekka zniecierpliwiony Dillinger.

— Jakbym wiedział jaki, sir, to nie byłby to duch, tylko kontakt — w głosie Singera słychać było urażoną ambicję.

Komandor Dillinger odetchnął głęboko i kolejny raz przypomniał sobie, że każdy oficer taktyczny to pyskaty cwaniak skrzyżowany z primadonną. Wiedział o tym, bo sam miał tę właśnie specjalność, tylko czasami o tym zapominał.

— Więc powiedz mi uprzejmie, co wiesz — polecił po chwili tak grzecznie, wolno i wyraźnie, że Singer okazał resztki przyzwoitości i zarumienił się.

— Wszystko, co wiem na pewno, sir, to tyle, że jedna z sond coś zarejestrowała około… dziesięciu minut temu — zameldował Singer, sprawdzając czas. — Nie wiem, co to było, bo sensory pokładowe niczego nie zarejestrowały, żadna inna sonda też nie i żaden okręt także nic nie odebrał. Komputer zaklasyfikował to jako „przepięcie energetyczne o dużej sile”, co znaczy, że też nie ma pojęcia, co to było. Wygląda na fragment kodowanej wiadomości nadawanej w skondensowanej formie, tyle że nie mogę znaleźć niczego, co mogłoby nadać taką wiadomość.

— A zakładając, że coś tam jest, czy znajduje się w zasięgu naszych aktywnych sensorów?

— Trudno powiedzieć, sir. Wszystko, co mam, to namiar, w którym może znajdować się nadajnik. Jeżeli tam rzeczywiście coś jest, to nadal poza granicą radaru zbliżeniowego, czyli dalej niż ćwierć miliona kilometrów od nas. Natomiast nadajnik zgodnie z namiarami sond musi być wewnątrz systemu. I to wszystko, co wiem, sir.

— Rozumiem… — Dillinger potarł z namysłem podbródek.

Biorąc pod uwagę, że żaden z naprawdę czułych pasywnych sensorów niczego nie wykrył, najprawdopodobniej było to rzeczywiście jakieś elektroniczne echo czy inny „duch”, jak nazywano takie dziwne, nie znajdujące potwierdzenia odczyty. Takie rzeczy zdarzały się najlepszej nawet aparaturze. Natomiast jeśli to rzeczywiście był fragment kodowanej transmisji, to musiał pochodzić z okrętu poruszającego się w całkowitym maskowaniu, czyli z wyłączonym napędem i resztą urządzeń, a coś takiego wymagało większych jaj, niż miała w ostatnich latach cała Ludowa Marynarka. Niemniej było to prawdopodobne po serii niespodzianek, w których system wczesnego ostrzegania wykrył okręty przeciwnika na długo przedtem, nim wyszły z zewnętrznych rejonów systemu. Mimo to jednak…

— Uruchom aktywne sensory! — polecił.

Singer odwrócił się i uniósł pytająco brwi. Komodor Yeargin nakazała oficerom wachtowym przebywających na orbicie okrętów używanie sensorów pasywnych. Aktywne miały zbyt mały zasięg, by się na wiele przydać, za to ich uaktywnienie powodowało, że dla każdego zbliżającego się do planety stawały się one wyraźnie widocznymi elektronicznymi radiolatarniami. Jej rozkazy nie wykluczały jednakże możliwości użycia sensorów aktywnych — oficerowie wachtowi mieli prawo, jeśli uznali to za stosowne, przeczesać wybrane rejony, byle tylko nie robili tego zbyt długo. Obaj znali te rozkazy, dlatego Dillinger tylko spojrzał wymownie.

— Aye, aye, sir! — potwierdził Singer i sięgnął do przełącznika.



* * *


— Impuls radarowy! — głos Shannon Foraker przeciął względną ciszę panującą na pomoście flagowym krążownika liniowego Count Tilly.

Rozładował również napięcie sięgające powoli zenitu, gdyż choć wszyscy (wraz z towarzyszem komisarzem Honekerem) mieli zaufanie do Foraker, im bliżej planety się znajdowali, tym większą mieli pewność, że lecą w pułapkę. I nic na to nie można było poradzić — po takiej serii lań Royal Manticoran Navy musiała wydawać się im niepokonana i wszechwiedząca. Niemożliwe było, aby naprawdę niepostrzeżenie podkradli się aż tak blisko przeciwnika…

— Siła? — spytał Tourville.

— Pełna — odparła Foraker, nie odrywając wzroku od ekranu. — Namierzyli nas… ale my ich też! Odległość dwa koma cztery miliona kilometrów i mam dokładny namiar na ten radar, sir!

Po ostatnim zdaniu odwróciła się i pokazała zęby w szerokim uśmiechu.

— Przekazać namiar na pozostałe okręty! — polecił Tourville porucznikowi Fraiserowi. — I uprzedzić, że za trzydzieści sekund odpalamy pierwszą salwę!



* * *


— O cholera! — jęknął Holden Singer, prostując się odruchowo w fotelu i wytrzeszczając oczy.

Impuls radarowy potrzebował ośmiu sekund, by dotrzeć do okrętów przeciwnika, i kolejnych ośmiu, by wrócić. Przez ten czas okręty Ludowej Marynarki zbliżyły się o ponad milion kilometrów… i znalazły się w zasięgu skutecznego ostrzału rakietowego. Porucznik Singer stracił kolejne dwie sekundy na uświadomienie sobie, co widzi, i ostrzeżenie komandora Dillingera. Ten zaś półtorej sekundy później ogłosił alarm bojowy.

W sumie od momentu, gdy kontradmirał Tourville ogłosił, kiedy otworzą ogień, do rozlegnięcia się przeraźliwego dwutonowego sygnału posyłającego wszystkich na stanowiska bojowe minęło dwadzieścia sekund.

Załoga HMS Enchanter na dobrą sprawę ledwie zaczęła wyścig do tychże stanowisk, gdy cztery krążowniki liniowe, osiem ciężkich krążowników i sześć lekkich krążowników mających dodatkowo do dyspozycji pięćdziesiąt sześć zasobników holowanych odpaliło pierwszą salwę. Rakiety Ludowej Marynarki były gorsze niż te, którymi dysponowała RMN, ale dlatego właśnie jej okręty miały więcej wyrzutni. Podobnie jak zasobniki holowane.

Nim asystent oficera taktycznego opadł na fotel sąsiadujący z fotelem Singera, w ich kierunku mknęło ponad dziewięćset rakiet.



* * *


— Właśśśnie! — pełen radości głos Bogdanovicha był szeptem, ale wyraźnie słyszalnym na całym pomoście flagowym, gdyż panowała tam absolutna cisza: wszyscy jak urzeczeni wpatrywali się w holoprojekcję taktyczną ukazującą rakiety mknące ku przeciwnikowi.

Natychmiast po wystrzeleniu salwy uruchomiono napędy i generatory osłon burtowych — teraz nie było już żadnej potrzeby, by się dłużej kryć. Załogi maszynowe w przeciwieństwie do właśnie ostrzelanych wiedziały, że będą to robić w trybie alarmowym, i od prawie piętnastu godzin były w pogotowiu. Mimo to na uzyskanie pełnych ekranów potrzebne było trzynaście minut.

Był to i tak czas nieporównywalnie krótszy, niż mogły osiągnąć okręty Królewskiej Marynarki, których załogi zostały całkowicie zaskoczone. Radary obrony antyrakietowej na poszczególnych okrętach dość szybko co prawda zostały uaktywnione, o czym świadczyły rozbłyski na ekranie Shannon Foraker, ale pasywne środki obrony nie miały szans na wykorzystanie. A przeciw takiej lawinie pocisków same antyrakiety i sprzężone działka laserowe nie mogły okazać się wystarczające. Natomiast radary i lidary obrony przeciwrakietowej stanowiły doskonałe cele dla samonaprowadzających rakiet.



* * *


Komodor Frances Yeargin wpadła na pomost flagowy, przeciskając się przez dopiero otwierające się drzwi windy. Nie traciła czasu na wkładanie skafandra, a nawet kurtki mundurowej do końca. I zdążyła… by zobaczyć detonację pierwszej głowicy laserowej na ekranie wizualnym.



* * *


Lester Tourville wpatrywał się w holoprojekcję taktyczną, tak do samego końca nie wierząc w to, co widzi. Udało mu się totalnie zaskoczyć całą pikietę Royal Manticoran Navy. Żaden z jej okrętów nie był gotów do walki, a coś takiego teoretycznie nie miało prawa się zdarzyć. A zdarzyło się. I cały plan Shannon bezlitośnie wykorzystał zbytnią pewność siebie przeciwnika. Na ekranie fotela widział, jak zmieniają się kody priorytetów celów w miarę napływania meldunków od rakiet i aktualizacji wprowadzanej do ich komputerów przez łącze telemetryczne. Foraker zaprogramowała system kierowania ognia tak, by automatycznie zmieniał liczbę rakiet zmierzających do każdego celu, w miarę jak będą się one ujawniały i zostaną zidentyfikowane. A idealnym do tego środkiem były emisje radarów i Udarów, których coraz więcej uaktywniały okręty RMN.

Wiadomo było, że w ten sposób nie osiągnie się idealnego rozkładu salwy, ale dawało to okazję ostrzelania wszystkich celów, a nie tylko tych wcześniej namierzonych. Fakt — niektóre staną się celem ledwie paru rakiet, inne kilkudziesięciu, za to rakiety załadowane już do wyrzutni i mające stanowić drugą salwę były przeprogramowane na bieżąco, tak by skierowały się wyłącznie ku okrętom przeciwnika najsłabiej ostrzelanym, czyli mogącym przetrwać pierwszą salwę.

Tourville spoglądał akurat na holoprojekcję, gdy druga salwa została wystrzelona.



* * *


Zaskoczenie było kompletne.

Załogi okrętów komodor Yeargin ledwie zdołały obsadzić stanowiska, gdy nadleciała pierwsza salwa rakiet. Z sześciu ciężkich krążowników dwa nie zdążyły nawet uaktywnić obrony antyrakietowej, bo ktoś wyłączył automatyczną opcję w komputerze. Trzy zdążyły i ich sterowane komputerowo działka laserowe robiły co mogły. Jedynie Enchanter zdołał wystrzelić antyrakiety. Wszystko to okazało się bez znaczenia. Owszem — sto sześć nadlatujących rakiet zostało zniszczonych. Ale pozostałe osiemset sześćdziesiąt dwie osiągnęły zaprogramowaną odległość ataku wynoszącą dwadzieścia tysięcy kilometrów i detonowały.

Przestrzeń wypełniły tysiące niewidzialnych promieni z impulsowych głowic laserowych, na których drodze do celu, czyli pancerza — nie znalazło się absolutnie nic. W ciągu mniej niż czterech sekund pierwsza salwa rakiet dokonała dzieła zniszczenia, a szesnaście sekund później dokończyła je druga.

Gdy na ekranie przestało szaleć nuklearne piekło, Sojusz był uboższy o sześć ciężkich i dziewięć lekkich krążowników (trzy należące do RMN, sześć do Marynarki Graysona) oraz dziewięć niszczycieli.

Żaden z nich nie zdążył oddać choćby jednego strzału do przeciwnika.

To nawet nie była masakra. To była całkowita anihilacja.



* * *


Komandor Jessica Dorcett siedziała w fotelu kapitańskim jak sparaliżowana, gapiąc się z tępym niedowierzaniem w obraz widoczny na ekranie taktycznym. Dowodziła półflotyllą niszczycieli przydzielonych do osłony głównej platformy przetwórczej przemysłu górniczego w pasie asteroidów. Platforma została zbudowana w Ludowej Republice, więc nie była ani najnowocześniejsza, ani najekonomiczniejsza, podobnie jak całe górnictwo w systemie Adler, ale jako całkowicie sprawna została w pełni wykorzystana przez Sojusz. Znajdowała się ponad pięćdziesiąt minut świetlnych od planety Samovar i musiała leżeć daleko z boku od kursu napastników, ponieważ ci nie zauważyli znajdujących się w jej pobliżu niszczycieli.

Oglądająca całą akcję na ekranie komandor Dorcett zrozumiała, że właśnie została najstarszym stopniem oficerem Sojuszu w systemie Adler i dowódcą tego, co zostało ze stacjonujących w nim sił. Do niej należała decyzja co dalej… tylko nie bardzo wiedziała, co ma zrobić.

Miała do dyspozycji trzy niszczyciele, czyli siły całkowicie niewystarczające do choćby próby nawiązania walki z okrętami Ludowej Marynarki, które właśnie zajmowały orbity parkingowe wokół planety. Stała się bezradnym świadkiem najgorszej porażki w dziejach Royal Manticoran Navy i nic nie mogła zrobić…

Dopiero tępe ćmienie uświadomiło jej, że cały czas kurczowo zaciska zęby. Z wysiłkiem rozluźniła szczęki i wzięła głęboki oddech. A potem otrząsnęła się jak pies po wyjściu z wody. I spojrzała na swego zastępcę. Komandor porucznik Dreyfus nadal wpatrywał się jak zahipnotyzowany w ekran. I był blady jak śmierć na chorągwi.

Odchrząknęła — Dreyfus podskoczył jak oparzony i zamknął oczy. Kiedy je otworzył, szok miał już pod jaką taką kontrolą i mógł spojrzeć w oczy swemu dowódcy.

— Arnie, przekaż na Rondeau i Balladeera: mają wyruszyć natychmiast i dotrzeć jak najszybciej pierwszy do Quest, drugi do Treadway. My lecimy do Clairmont — powiedziała Dorcett.

— Ale… to w tym systemie nikt nie zostanie i nie będzie ich pilnował, ma’am?

— Nie stać nas na taki luksus — odparła zwięźle. — Nie znam dokładnego rozkładu lotów, ale wiem, że miały tu trafić posiłki. Okręty najprawdopodobniej będą przybywać pojedynczo lub parami, ale co gorsza w drodze jest konwój ze wzmocnieniem garnizonu. Ani pojedyncze okręty, ani konwój nie będą miały szans w starciu z takimi siłami czekającymi w zasadzce. Okręty przy odrobinie szczęścia może zdołają uciec, transportowce na pewno nie. Konwój musi przelatywać albo przez Quest, albo przez Treadway, a to oznacza, że musimy jak najszybciej zawiadomić te właśnie systemy, co się stało. A potem ostrzec inne pikiety, że Adler stał się pułapką. I to jest w tej chwili nasze najważniejsze zadanie.

— Aye, aye, ma’am — powiedział cicho Dreyfus.

I podszedł do stanowiska oficera łącznościowego, by przekazać jej rozkazy.

Miała świadomość, że powinna sprawdzić, czy niczego nie pomylił, ale służyli razem od ponad roku standardowego i poznała go na tyle, by wiedzieć, że nie popełnia takich błędów. Zresztą nie mogła oderwać wzroku od ekranu i widocznych na nim okrętów Ludowej Marynarki na orbitach parkingowych wokół planety Samovar.

W porównaniu do strat ponoszonych przy starciach okrętów liniowych zniszczenie całej pikiety komodor Yeargin było niewielkim ubytkiem, ale nie o utracony tonaż czy liczbę okrętów tu chodziło. I nawet nie o straty w ludziach, choć te zapewne wynosiły prawie sto procent, biorąc pod uwagę błyskawiczne zniszczenie okrętów Sojuszu. To wszystko były kwestie drugorzędne. Najistotniejsza była szybkość i sprawność, z jaką atak został przeprowadzony. Fakt, że przeważającymi siłami, ale wszystko zostało zaplanowane i wykonane na takim poziomie fachowości, jaki od lat nie kojarzył się nikomu z Ludową Marynarką.

I to właśnie najbardziej wstrząśnie Sojuszem i załogami. A najbardziej Royal Manticoran Navy.

Nie było to pierwsze zwycięstwo Ludowej Marynarki w tej wojnie. Ale było pierwszym osiągniętym w sposób, który RMN jak dotąd uważała za możliwy do osiągnięcia wyłącznie przez siebie. A już na pewno nie przez kupę niedojd dowodzonych przez sterroryzowanych parweniuszy z awansu społecznego, czyli przez Ludową Marynarkę.

Sądząc z tego, co zobaczyła, wszystkich czekał niemiły wstrząs. A raczej dwa, gdyż liczba wystrzelonych rakiet jednoznacznie wskazywała, że przeciwnik nauczył się w końcu używać zasobników holowanych. Dorcett wolała się nie zastanawiać nad oczywistym pytaniem: skoro tu przeciwnik okazał się sprytniejszy, bardziej przewidujący i silniejszy, to gdzie, kiedy i na jaką skalę to powtórzy?

To nie był jej problem — była ledwie komandorem i dowódcą niszczyciela. Do niej należało jak najszybciej przekazać ostrzeżenie i to w jak największą ilość miejsc, by jak najmniej jednostek wpadło w pułapkę, w jaką właśnie zamienił się system Adler.

Wolała też nie myśleć o tym, co będzie z jej karierą. Bo podobnie jak za wszystkimi oficerami obecnymi na pokładach jej trzech niszczycieli będzie się za nią już zawsze ciągnęła opinia tej, która była świadkiem najgorszej klęski w dziejach Królewskiej Marynarki i nie zrobiła nic, by jej zapobiec. To, że niczego zrobić nie mogła i że klęska nie została przez nią zawiniona, było bez znaczenia…

— Rondeau i Balladeer są gotowe do odlotu, ma’am — zameldował cicho Dreyfus.

Wyrwało ją to z psychicznego bezwładu i ponurych rozmyślań.

— Doskonale, Arnie. Wyślij sygnał samozniszczenia do wszystkich sond i daj całą naprzód.



ROZDZIAŁ XI

Howard Clinkscales był już w tym wieku, w którym zdecydowanie nieczęsto czuł się nieswojo przy publicznych wystąpieniach. Karierę zaczął jako zwykły rekrut w Gwardii Protektora. Nie jako kadet, ale jako zwykły gwardzista. Było to sześćdziesiąt siedem standardowych lat temu. Mając trzydzieści sześć lat, był już brygadierem gwardii odpowiedzialnym za zabezpieczenie całego pałacu. Jeszcze za życia ojca Benjamina IX awansował na generała i szefa planetarnej służby bezpieczeństwa oraz nieoficjalnego członka rodziny Mayhewów. Po drodze miał do czynienia z rozmaitymi sytuacjami, od oficjalnych bali do seryjnych morderców i innych świrów przez spiski, zamachy i zdrady. Nauczył się dawno temu traktować je wszystkie podobnie i nie przejmować się zbytnio niczym.

Co bardziej zaskakujące, nauczył się też w podobny sposób (czyli z marszu) podchodzić do fundamentalnych wręcz zmian społecznych zachodzących na planecie. A o to nikt, kto znał go przed przystąpieniem Graysona do Sojuszu Manticore, nigdy by go nie podejrzewał. Kiedy podpisano traktat, miał prawie osiemdziesiąt lat. Trudno było wówczas znaleźć na Graysonie bardziej zatwardziałego tradycjonalistę. Nawet najlepsi przyjaciele nie nazwaliby go też genialnym — nie był głupcem i nauczył się sporo nowych rzeczy w życiu, ale wybitnym umysłem nie był na pewno. Dlatego też tak wielu spodziewało się po nim braku jakiegokolwiek zrozumienia dla reform wstrząsających zasadami społecznymi, które znał od dziecka.

Ci, którzy tak sądzili, przeoczyli trzy cechy, które stanowiły nieodłączną część jego charakteru. Niewyczerpalną energię, niewzruszone poczucie obowiązku i niezłomną uczciwość. Najważniejsze w tym przypadku okazało się to ostatnie, gdyż była to osobista czy też wewnętrzna uczciwość. Wiele osób potrafi bowiem rozdzielić uczciwość zawodową związaną z obowiązkami od prywatnej. Najczęściej zawodowo są bez zarzutu, gorzej rzeczy mają się w życiu osobistym. Howard Clinkscales należał do tych rzadziej spotykanych, co oznaczało, że nie mógł nie dostrzec prawdy tylko dlatego, że mu ona nie odpowiadała, podobnie jak nie mógł latać bez antygrawitatora.

Dlatego właśnie Benjamin IX wyznaczył go na zarządcę domeny Harrington, czyli na zastępcę Honor w czasie jej nieobecności. Jego poczucie obowiązku stanowiło gwarancję, gdyż nie do pomyślenia było, by Clinkscales postępował inaczej, niż najlepiej jak potrafił w interesie swej patronki i jej domeny. Fakt, że reszta konserwatystów wiedziała, iż prywatnie podziela ich poglądy, jedynie zwiększał jego wartość jako zarządcy domeny Harrington. Skoro on mógł wykonywać swe obowiązki i żyć, pomagając wprowadzać w życie zmiany, z którymi się nie zgadzał, inni też mogą. Clinkscales miał stanowić przykład — a przynajmniej Protektor miał nadzieje, że to tak zadziała.

Naturalnie udało się jedynie częściowo. Clinkscales jako zarządca oczywiście wywarł stosowne wrażenie na co bardziej rozsądnych konserwatystach, ale na prawdziwych fanatykach nie, bo na nich nic nie mogło zrobić wrażenia. Zwłaszcza na tych z podbudową religijną. Natomiast mianowanie go miało pewien skutek, którego Benjamin nie przewidział, a prawdę mówiąc, gdyby ktoś mu o nim wcześniej powiedział, uznałby to za niemożliwe. Otóż choć Clinkscales nie przemienił się w radykalnego reformatora (od takiej możliwości nadal wszystkim włosy dęba stają), to zaczął dostrzegać zalety zmian zachodzących na Graysonie. I to właśnie dlatego, że z racji swej pozycji miał regularny kontakt z Honor, a równocześnie musiał nadzorować olbrzymią ilość szczegółów związanych z tworzeniem nowej domeny i to pierwszej od siedemdziesięciu dwóch standardowych lat. Zmusiło go to nie tylko do wdrożenia w życie reform, ale i do poznania kobiety, która była ich przyczyną. A przy tej okazji odkrył, że jej zdolności, odwaga i poczucie obowiązku przynajmniej dorównują jego. To ostatnie było zresztą najważniejszym czynnikiem.

To, że w tak późnym wieku potrafił tak radykalnie zmienić zapatrywania i stosunek do wielu spraw, zasługiwało na uznanie, choć oczywiście sam do tego tak nie podchodził. Uważał, że nadal jest konserwatystą usiłującym powściągać co bardziej ekstremalne żądania reformatorów, a to, że w wielu przypadkach ich wyprzedzał, nawet mu przez myśl nie przeszło. Honor parokrotnie z dużym (i starannie ukrywanym) rozbawieniem obserwowała jego irytację z powodu „durniów” próbujących przeszkodzić we wprowadzaniu w życie zmian.

Gdyby ktoś zebrał się na odwagę, by go spytać, dlaczego popiera te zmiany, dostałby prostą odpowiedź — bo taki był jego obowiązek względem patronki. Gdyby ów ktoś miał więcej odwagi niż zdrowego rozsądku i wymusił uzasadnienie, mógłby usłyszeć, że jego wsparcie wynika też z oddania kobiecie, która, jak się przekonał, zasługuje na szacunek. Powiedziane by to było w raczej bezpośredni sposób i okraszone wściekłym spojrzeniem.

Czego na pewno nie zdołałby ktoś taki się dowiedzieć mimo zgoła samobójczego uporu, to tego, że Clinkscales widział w Honor wojownika, przywódcę, swoją panią lenną i córkę (choć miał też rodzone).

Po prawdzie był z niej dumny może i bardziej niż z rodzonych, ale zabiłby każdego, kto ośmieliłby się to głośno powiedzieć, gdyż jak wielu głęboko uczuciowych ludzi zadawał sobie dużo trudu, by ukryć przed światem swe uczucia. W jego przypadku było to zrozumiałe, gdyż uczucia stanowią słaby punkt policjanta, lukę w jego pancerzu, którą łatwo wykorzystać. Clinkscales nauczył się je maskować na długo przedtem, nim stał się szefem planetarnej służby bezpieczeństwa. Natomiast nigdy nie oduczył się tego nawyku, co naturalnie nie znaczyło, że nie ma uczuć.

I to był główny powód, dla którego czuł się nieswojo przy tej konkretnej okazji. Honor powinna być tu osobiście, a co gorsza był pewien, że powody, które mu podała jako przyczynę nagłego przyspieszonego odlotu, nie były prawdziwe. Albo raczej nie były najważniejsze, bo to nie one spowodowały zmianę planów. Były zgodne z prawdą — nigdy nie słyszał zresztą, by Honor kłamała w jakiejkolwiek sprawie, natomiast miała zwyczaj nie mówić wszystkiego i był pewien, że w tej kwestii tak właśnie postąpiła. Instynkt policjanta poparty wieloletnim doświadczeniem w podobnych sprawach się nie mylił.

I to go martwiło — była jego patronką, więc jego obowiązkiem było wiedzieć, co mogło ją wystraszyć, i zająć się tym problemem. A skoro nie były w stanie zmusić jej do ucieczki z planety machinacje tej pary zakamieniałych mend, Burdette’a i Marchanta, to coś, co zdołało do tego doprowadzić, tym bardziej wymagało uważnego zbadania.

Natomiast musiał uczciwie przyznać, iż nie był to jedyny powód jego niepokoju. Obserwując lądujący prom, zdawał sobie sprawę, że mógł nawet dobrze się czuć w tym nowym, reformowanym świecie, ale w głębi serca pozostał staromodnym graysońskim patriarchą. Nauczył się przyznawać, że istnieją w galaktyce kobiety (i parę urodzonych na Graysonie nawet się do nich zaliczało), które dorównują mu, a nawet w nielicznych przypadkach przewyższają możliwościami. Natomiast zawsze pozostawało to teorią, jak długo kogoś takiego nie poznał i nie przekonał się, że to prawda. Dopiero wówczas był w stanie w to uwierzyć tak do końca. Zdawał sobie sprawę, że to głupie, i starał się, by podejście takie nie miało wpływu na jego postępowanie, ale wiedział, że nigdy całkowicie tego nie przezwycięży.

I to właśnie stanowiło drugi problem, gdyż lądujący prom przywoził kogoś, o kim Clinkscales wiedział, że jest jedną z najinteligentniejszych i najzdolniejszych osób, jakie zdarzyło mu się spotkać. Tylko że tą osobą była kobieta… i matką jego patronki, w związku z czym — czy wiedziała o tym czy nie — była jedną z dwustu lub trzystu najważniejszych osób na całej planecie. Świadomość ta wcale nie była pomocna, podobnie jak wiedza, gdzie niewiasta ta się urodziła i wychowała.

Doktor Allison Chou Harrington pochodziła bowiem z Beowulfa w systemie Sigma Draconis. A zasady moralne panujące w społeczeństwie Beowulfa mogły zjeżyć włosy na głowie przeciętnemu obywatelowi Gwiezdnego Królestwa Manticore. Przeciętny mieszkaniec Graysona z punktu by wyłysiał. Clinkscales był pewien, a przynajmniej miał taką mocną nadzieję, że do tej reputacji w znacznej mierze przyczyniły się plotki, ale nie dało się ukryć, że kryło się w nich sporo prawdy. Beowulf słynął z rozmaitych pomysłowych rozwiązań dotyczących małżeństwa i seksu w równym stopniu co z najlepszych w galaktyce lekarzy i postępu w medycynie…

Prom wylądował, przerywając mu rozmyślania. Drzwi śluzy otworzyły się, rampa wysunęła i Clinkscales uśmiechnął się kwaśno. Po czym spojrzał na Mirandę LaFollet. Odpowiedziała nieco niepewnym uśmiechem, za to siedzący obok niej treecat bleeknął radośnie. Clinkscales dopiero poznawał Farraguta, ale już miał okazję się przekonać, że jego poczucie humoru dziwnie przypominało poczucie humoru Nimitza. Tyle że Nimitz spędził czterdzieści lat wśród ludzi i nauczył się wielu rzeczy, a oduczył innych, Farragut zaś miał to jeszcze przed sobą. Jak na razie wyszło na to, że uwielbia robić dowcipy, tylko że niestety dość niskich lotów. Miranda co prawda tłumaczyła mu długo i namiętnie, jakie zasady obowiązują przy publicznych wystąpieniach, ale to był jego debiut, więc trudno było stwierdzić, czy to doń trafiło czy nie. Pozostało mieć jedynie nadzieję…

Przestał myśleć o Farragucie, gdy orkiestra zagrała hymn Harrington. Tylko patron witany był Marszem Patronów, natomiast każdy członek jego rodziny hymnem domeny. Warknięty głośno rozkaz wyprężył niczym struny dwa szeregi gwardzistów tworzące prosty szpaler od lądowiska do windy i schodząca po rampie postać zamarła na moment.

Clinkscales wytrzeszczył oczy, widząc Allison Harrington. Wiedział, że jest niższa od córki, ale nie był przygotowany na widok kogoś tak filigranowego. Była niższa od większości graysońskich kobiet! Z trudem mieściło mu się w głowie, że urodziła córkę górującą nad praktycznie wszystkimi w okolicy.

Oczywiste było, że nikt nie uprzedził jej o oficjalnym powitaniu, za co Clinkscales sklął się w duchu. Powinien był tego dopilnować i nie tłumaczyło go, że takie powitanie było normą, jako że gość nie był do tej normy przyzwyczajony. Oczywiście, gdyby Honor była obecna, uroczystość byłaby znacznie skromniejsza — tego można było być pewnym, biorąc pod uwagę jej podejście do podobnych okazji. Określenie „absurdalne zamieszanie” należało do łagodnych. Ponieważ jednak jej nie było, Clinkscales nie mógł odstąpić od pełnej ceremonii, gdyż mogłoby to zostać odebrane jako obraza. Natomiast mógł dopilnować, by doktor Harrington została uprzedzona, czego ma się spodziewać.

Teraz było już na to za późno i pozostało mu liczyć na jej zdolność improwizacji. Okazało się na szczęście, że ją posiada — zamarła tylko na moment, po czym wyprostowała się i w dalszą drogę ruszyła już wolniej i majestatyczniej. Clinkscales, Miranda i Farragut wyszli jej na spotkanie. Miranda nie miała dość siły, by nosić treecata na ramieniu, tak jak robiła to Honor, ale Farragutowi to nie przeszkadzało. Kroczył obok niej z dumną miną i uniesionym jeszcze dumniej ogonem, zupełnie jakby cała ta pompa była na jego cześć. I jakby mu się słusznie należała.

Zgrali się prawie idealnie — komitet powitalny dotarł do stóp rampy o dwa kroki wcześniej niż doktor Harrington. Ta stanęła przed nimi i przyjrzała im się kolejno z dziwnie radosnym błyskiem w migdałowych oczach.

— Pan musi być lordem Clinkscalesem — powiedziała, wyciągając dłoń, którą ten ucałował.

— Do pani usług, milady — odparł.

— Milady? — powtórzyła Allison Harrington, uśmiechając się, przez co na jej policzkach pojawiły się dołeczki. — Widzę, że Honor miała rację: spodoba mi się tu!

Zanim Clinkscales zdołał cokolwiek powiedzieć, wyciągnęła rękę ku Mirandzie, dodając:

— Ty jesteś Miranda, tego jestem pewna. Uścisnęły sobie dłonie, po czym doktor Harrington pochyliła się i przyjrzała uważnie treecatowi.

— Jeżeli się nie mylę, to to jest Farragut.

I także podała mu dłoń.

Treecat uścisnął ją zupełnie poważnie, tak jak robił to Nimitz, a Allison uśmiechnęła się:

— Nie pomyliłam się! Czy mam uważać, że jedno z was miało wątpliwą, ale w sumie przyjemność zostać adoptowanym?

— Ja miałam, milady — przyznała Miranda.

Uśmiechnęła się przy tym, ale w jej głosie nadal brzmiało echo niedowierzania i zachwytu równocześnie. Allison wyprostowała się i lekko uścisnęła jej ramię.

— Naprawdę się cieszę — powiedziała cicho. — To wspaniały związek.

— Dziękuję, milady. Wiem.

Clinkscales słuchał tej wymiany zdań z mieszanymi uczuciami. Jeśli brać pod uwagę stare zasady uprzejmości, Miranda zachowywała się co najmniej niestosownie — no bo jakże to tak, żeby zwykła kobieta witała tak ważnego gościa. Tyle że zgodnie z tymi samymi zasadami gościem tym byłby mężczyzna, a nie „zwykła kobieta”. A poza tym stare zasady już nie obowiązywały. A on był zadowolony, że Miranda przejęła obowiązki powitalne, ponieważ dzięki temu mógł spokojnie przyjrzeć się i ocenić gościa.

Jeden rzut oka wystarczał, by zidentyfikować ją bez cienia wahania jako matkę Honor. Przede wszystkim po oczach — wielkich, ciemnych i migdałowego kształtu. Ale nie tylko. Doktor Harrington miała naprawdę piękną twarz o delikatnych rysach, ale na tyle nieidealną, by nie mieć wątpliwości, że proporcje i cała reszta są dziełem natury, a nie chirurga plastycznego. Honor miała podobne rysy, tylko to, co u matki było delikatne, u niej było wyraziste i zbyt ostro zarysowane, by można ją było uznać za piękną w klasycznym rozumieniu tego słowa. Wyglądało to tak, jakby ktoś wydestylował siłę i zdecydowanie z rysów matki, dzięki czemu odsłonił ukrytego pod delikatnością jastrzębia. Mimo to podobieństwo było tak wyraźne, że nie można było się pomylić.

Były natomiast i różnice, jak należało się spodziewać. Choćby dlatego, że Allison Harrington była o dwa lata standardowe starsza od Howarda Clinkscalesa, co ten uświadamiał sobie z najwyższym trudem. Do wieku i wyglądu Honor zdążył się już przyzwyczaić, ale patronka była na szczęście młodsza od niego, i to sporo. Jej matka nie była, a przeczyło temu wszystko, co widział — długie, czarne włosy bez śladu siwizny czy młoda, pozbawiona zmarszczek twarz. Podejrzewał też, że jej charakter odpowiada wyglądowi, i wiedział, że z zaakceptowaniem tego będzie miał największe problemy. Dobrze że choć wyglądała na starszą od córki. Prolong wynaleziono właśnie na Beowulfie i to na tyle dawno, by Allison została — jako druga generacja — poddana pełnemu procesowi. Dzięki temu wyglądała na nieco młodszą od Mirandy. A w oczach miała diabelskie zgoła błyski, których widok powodował, iż Clinkscales już był nerwowy.

Tłumaczył sobie, że zachowuje się jak przewrażliwiony głupiec — jakkolwiek wyglądałaby kobieta, na którą patrzył, miała prawie dziewięćdziesiąt lat standardowych i na dodatek była szanowanym lekarzem, jednym z najlepszych genetyków w całym Gwiezdnym Królestwie Manticore. I matką patronki. Ostatnią rzeczą, jaka mogła przyjść jej do głowy, było jakiekolwiek zachowanie, które choć odrobinę trąciłoby skandalem. Jednak im bardziej to sobie wmawiał, tym mniej mógł ignorować ów błysk w oczach czy też sposób, w jaki była ubrana.

Nie był na bieżąco z modą obowiązującą w Królestwie Manticore, a Honor nigdy nie widział w cywilnych rzeczach innych niż tradycyjny graysoński strój. Jej matka natomiast nie była w mundurze i nie nosiła sukni. Ubrana była w krótką kurtkę typu bolerko głęboko błękitnej barwy i dopasowaną bluzkę z kremowego ziemskiego jedwabiu, która musiała kosztować paręset dolarów… i mimo że nieprzezroczysta, była niewiarygodnie wręcz cienka. Biżuterię miała skromną, lecz elegancką, a srebro doskonale kontrastowało z jej opalenizną. Spodnie były równie eleganckie i dopasowane co kurtka…

Żadna graysońska kobieta w czasach poprzedzających Sojusz nie odważyłaby się publicznie wystąpić w stroju tak dalece odkrywającym figurę. A w żaden sposób nie można go było uznać za mundur. W przypadku munduru nikt nie mógł powiedzieć złego słowa (przynajmniej publicznie i mając ku temu jakiekolwiek uzasadnione podstawy, o czym przekonali się durnie, którzy próbowali), bo za krój uniformu Royal Manticoran Navy Honor Harrington nie była odpowiedzialna. Natomiast jej matka była w pełni odpowiedzialna za to, co nosiła, i nic nie mogło tłumaczyć te…

W tym momencie zdał sobie sprawę z biegu własnych myśli i aż nim zatrzęsło. Na całe szczęście tylko wewnętrznie. Allison Harrington nie musiała się z niczego tłumaczyć, i to nie dlatego, że była matką Honor. W jej ubiorze nie było bowiem absolutnie nic „nieprzyzwoitego”. To tylko jemu tak się wydawało. A on był starym, zakamieniałym durniem w sprawach kobiecej mody! Poza tym miała pełne prawo ubierać się według zasad obowiązujących w Gwiezdnym Królestwie, bo w nim właśnie mieszkała. A jeśli ktoś na Graysonie był na tyle głupi, zakłamany czy też zacofany, że nie potrafił tego zaakceptować, to to już był jego problem, a nie jej.

Odetchnął głęboko i poczuł, jak wraz z tlenem wpływa w niego spokój i odprężenie. W sumie to nawet dobrze się stało, że na chwilę odezwały się stare przekonania, bo doprowadzenie samego siebie do porządku nastąpiło na samym początku i szybko. I pomogło mu uspokoić nieuzasadnione obawy dotyczące charakteru gościa.

No, prawie uspokoić…

Gdyby nie ten błysk w oczach… tak podobny, a równocześnie tak różny od błysku pojawiającego się w oczach Honor. Na Graysonie kobiet rodziło się trzy razy więcej niż mężczyzn, a ponieważ przez prawie tysiąc lat jedyną możliwą karierą dla kobiety było zostanie żoną i matką, to nawet przy obowiązującej poligamii konkurencja była ostra. Mimo pozorów uprzejmości wojnę o pozycje toczono z wprawą i entuzjazmem i Clinkscales podobne błyski widział w zbyt wielu damskich oczach. Co prawda zazwyczaj należały one do niewiast młodych, szukających chwały pierwszego podboju, a oczy Allison Harrington jako jedyny element jej osoby na młode i naiwne nie wyglądały, ale za to miały wyraz spokojnej pewności siebie wynikającej z długoletniego doświadczenia, no i niebezpiecznie złośliwego poczucia humoru.

I to go właśnie niepokoiło.

Nie miał wątpliwości, że była równie kompetentna w swej specjalności zawodowej jak Honor w swojej, ale już było dlań oczywiste, że bardzo się poza tym różnią. I choć był tym zaskoczony, to jakaś jego część nie mogła wprost doczekać się, by zobaczyć jej konfrontację z konserwatystami. Reszcie jego osoby włosy się na tę myśl jeżyły. Podziwiał jej chęć do życia, upór i zdecydowanie, by nie dać się zaszufladkować według czyjegoś widzimisię.

Uświadomił też sobie, że choć starcie będzie długie i może mieć rozmaity przebieg, to jego finał jest oczywisty. Ponieważ doktor Harrington i patronka Harrington, mimo iż fizycznie tylko dwie, miały przewagę liczebną nad resztą planety.



* * *


— …a to jest pani gabinet, milady — zakończyła Miranda, wprowadzając ją do dużego, luksusowo urządzonego pokoju.

Allison Harrington weszła, rozejrzała się i uniosła brwi w niemym podziwie. Komputer i moduł łączności stojące na biurku były nawet lepsze niż te, które miała w domu na Sphinxie, ale to jej akurat nie zaskoczyło — Honor obiecała najnowocześniejsze wyposażenie i dotrzymała słowa. Natomiast cała reszta umeblowania wyglądała niczym z królewskiego pałacu. Klinika genetyczna imienia Jennifer Chou była najlepiej wyposażona ze wszystkich, jakie widziała, a widziała ich sporo. Honor nazwała ją na cześć swej babci ze strony matki i rzeczywiście nie oszczędzała na niczym. Fakt, jej fortuna urosła do takich rozmiarów, że mogła sobie pozwolić na podobny gest, ale Allison i tak była z niej dumna. Podejrzewała, że niewielu osobom, które było na to stać, przyszłoby do głowy w ten sposób spożytkować pieniądze. Oficjalnie nazywało się to inwestycją, ale wiadomo było, że Honor złamanego dolara na tym nie zarobi ani też nie odzyska wyłożonej kwoty. Jedyną korzyścią będą wyniki medyczne i poprawa stanu zdrowia graysońskich dzieci.

— Mam nadzieję, że się pani podoba, milady — odezwała się Miranda niepewnie.

Przywróciło to Allison do rzeczywistości i uświadomiło jej, że stoi i gapi się niczym cielę na malowane wrota albo inna wrona na drewniane pięć centów. Uśmiechnęła się i zapewniła radośnie:

— Oczywiście, że mi się podoba! Honor obiecała, że mi się spodoba, a zawsze była prawdomówną dziewczynką.

Mówiąc to, obserwowała spod oka Mirandę, która lekko drgnęła, słysząc, jak mówi o Honor jako o „dziewczynce”. Tak jak podejrzewała, jej córkę traktowano tu z taką estymą, że był najwyższy czas co nieco ją odbrązowić, choć oczywiście nie zaraz zszargać jej opinię. Zbyt dobrze znała Honor, by nie wiedzieć, że nadmiar szacunku i pozłoty jest dla niej duszący. Podobnie jak dla każdego normalnego człowieka.

Poza tym uważała, że Honor zbyt poważnie podchodzi do życia, w związku z czym wyjdzie jej tylko na zdrowie, gdy po powrocie dowie się co ciekawszych szczegółów o gościnnych występach rodzicielki.

Myśl ta omal nie wywołała jej radosnego chichotu — obie były przekonane, że brzmi on jak śmiech nieletniej smarkuli, a drobna postura Allison jeszcze to podkreślała. Nie żeby ktoś, kto jej się dokładniej przyjrzał, wziął ją kiedyś za dziecko, ale najpierw było ją słychać, a dopiero potem widać. Ta myśl znów omal nie wywołała ataku śmiechu, a opanowanie go doprowadziło do podejrzliwie-zatroskanego spojrzenia Mirandy, najprawdopodobniej podejrzewającej jakąś zapaść zdrowotną.

Allison machnęła uspokajająco ręką, woląc chwilowo nie ryzykować mówienia, i zajęła się zwiedzaniem gabinetu. Jednakże tylko część uwagi poświęcała stoliczkom, fotelom i reszcie, gdyż wspominała zarazem sześćdziesiąt lat przeżyte w Gwiezdnym Królestwie i zacierała ręce (w wyobraźni ma się rozumieć), planując podbój kolejnej planety.

Doskonale zdawała sobie sprawę, że reszta zasiedlonej przez ludzi galaktyki uważa mieszkańców Beowulfa za pozbawionych krzty moralności libertynów myślących prawie wyłącznie o nowych perwersjach seksualnych. Czasami zastanawiała się, jakim cudem Beowulf stał się niekwestionowanym posiadaczem tytułu najbardziej dekadenckiej planety w galaktyce, skoro panujące choćby na Ziemi zwyczaje były dokładnie takie same. Może powodem była reputacja najlepszego miejsca do rozwoju medycyny — w tym wypadku całkowicie zgodna z prawdą. Proces prolongu był tylko najsłynniejszym z osiągnięć przedłużających życie i wspomagających zdrowie, jakie miała na koncie żyjąca tam społeczność badawczo-medyczna. W ten sposób Beowulf oddziaływał bezpośrednio na każdego człowieka żyjącego w galaktyce, i to w istotniejszy sposób niż Ziemia. Być może dlatego jego mieszkańcy musieli w oczach reszty wyrastać ponad przeciętność. Ich pech, że z nieznanych powodów uwagę przyciągnęły praktyki seksualne, a nie pasja do grawitacyjnej odmiany polo dajmy na to.

Niezależnie zresztą od powodów, gdy zakochała się w studencie z Gwiezdnego Królestwa, wiedziała, że będzie musiała przenieść się do innego świata tak fizycznie, jak i psychicznie. Alfred Harrington studiował na Uniwersytecie Semmelweissa jako stypendysta Royal Manticoran Navy i uprzedził ją lojalnie, że będzie to musiał odpracować co najmniej piętnastoma latami służby. Naturalnie nie był wieśniakiem z zabitej dechami dziury gdzieś na końcu znanej galaktyki. Królestwo Manticore w rozwoju kulturalnym, naukowym czy technicznym mogło równać się z Ligą Solarną, należało także do najbogatszych państw w galaktyce, ale Alfred nie pochodził z Manticore, najprawdopodobniej w niczym nie ustępującej Beowulfowi, lecz ze Sphinxa. A Sphinx był i bardziej prymitywny, i znacznie bardziej purytańsko-zaściankowy, co narzeczony wyjaśniał jej uczciwie i dokładnie. Uprzedzał, że jeżeli się pobiorą, to biorąc pod uwagę jego zobowiązania wobec RMN, nie będzie miała innego wyjścia, jak przeprowadzić się na Sphinxa, co nieuchronnie prowadziło do konfrontacji ze społeczeństwem, w którym wyrósł.

Gdyby w te tłumaczenia wkładał mniej serca, uspokoiłaby go z uśmiechem, że jest dorosła i da sobie radę. A tak była zbyt ujęta jego troską, by okazać rozbawienie. Zapewniła go więc ze śmiertelną powagą, że została uprzedzona, co docenia, i wierzy, że przetrwa, skoro będzie musiała.

Sprawy naturalnie nie wyglądały aż tak tragicznie, jak je opisał, gdyż renoma mieszkańców Beowulfa była przesadzona, i to mocno. Sprawa sprowadzała się bowiem nie do tego, że każdy dupczył się z każdym gdzie i kiedy popadło, tylko do tego, że społeczeństwo było niezwykle tolerancyjne i nie osądzało żadnego stylu życia czy preferencji seksualnych, jak długo nie zmuszało się innych do uczestnictwa w tymże trybie życia czy preferencjach. Gdyby ona sama miała jakieś określone a rzadko spotykane preferencje, nigdy nie przyjęłaby jego oświadczyn, podobnie jak nie zrobiłaby tego, podejrzewając, że chce ją wtłoczyć w styl życia zbyt ją ograniczający. Co i tak nie zmieniało w niczym jej opinii, iż mieszkańcy Sphinxa za bardzo tłamszą w sobie popęd seksualny i pod tym względem oszukują sami siebie.

Podobnie zresztą naprawdę poważnie martwił ją całkowity brak życia seksualnego Honor przed związkiem z Paulem Tankersleyem. Nic w tej kwestii nie zrobiła, ma się rozumieć, bo mogłoby to mieć jedynie jeszcze gorsze skutki, ale problem cały czas istniał. No, prawie nic, ale ta jedyna próba była obowiązkiem każdej matki.

Co zaś się tyczyło jej własnych upodobań, to nigdy nie ciągnęło jej do związku innego niż monogamiczny, ale, ma się rozumieć, nie ogłaszała tego publicznie. Wtedy bowiem życie straciłoby sporo radości. Już sam fakt, że pochodziła z Beowulfa, procentował zszokowanymi spojrzeniami z ukosa co bardziej pruderyjnych obywateli Sphinxa, a jej wrodzona złośliwość po prostu nie mogła przepuścić takiej wspaniałej okazji.

Po prawie siedemdziesięciu latach udoskonalania wrodzonych umiejętności potrafiła grać na pruderyjnych zakłamańcach niczym mistrz skrzypek na stradivariusie i nadal sprawiało jej to niesamowitą uciechę. Wykorzystywanie ich uprzedzeń, zahamowań, stereotypów i fobii było prawie równie zabawne jak prowokowanie. W tym ostatnim także doszła do maestrii, balansując tuż obok granicy, ale nigdy jej nie przekraczając.

No a poza tym oddziaływała na całe to kołtuństwo leczniczo — porządny atak nagłej cholery od czasu do czasu podnosił ciśnienie i wpływał korzystnie na krwiobieg. Z czysto medycznego punktu widzenia rozumie się.

Naturalnie nie zamierzała aż tak daleko posuwać się na Graysonie — musiała bowiem brać pod uwagę Honor i jej pozycję w tym społeczeństwie. Co oczywiście nie znaczyło, że zamierzała być grzeczna tak do końca. Honor trochę żywych uczuć też wyjdzie na zdrowie. Dopiero po śmierci Paula i pojedynku z Youngiem dowiedziała się, czego to ścierwo próbowało w Akademii. Zrozumiała, jak ten incydent wpłynął na opinię córki o samej sobie. Zrozumiała też wiele spraw, których pojęcie uniemożliwiły jej wcześniej tak jej własne wychowanie, jak i zaniknięcie się w sobie Honor, ale nadal uważała, że córka podchodzi do życia zbyt poważnie. Od śmierci Paula minęło ponad pięć lat standardowych — jakkolwiek głęboko by się kochali, nadszedł czas, by zaczęła ponownie żyć własnym życiem. Najwyraźniej potrzebowała jakiegoś bodźca (czyli wstrząsu), więc postanowiła jej go zapewnić. W końcu obowiązkiem matki jest dbać o córkę, prawda?

A skoro na Sphinksie patrzyli na nią krzywo tylko dlatego, że pochodziła z Beowulfa, to na Graysonie powinno być jeszcze gorzej. Miłą niespodziankę stanowiło to, że Miranda najwyraźniej dobrze się czuła w jej towarzystwie, gdyż Miranda była kluczowym elementem funkcjonowania tak Harrington House, jak i całej domeny. Gdyby nie poczuła się dobrze, Allison musiałaby stracić sporo czasu i wysiłku, by to zmienić, ponieważ bez jej pomocy miałaby znacznie utrudnione zadanie. W tej sytuacji podejrzewała, że łatwo jej pójdzie zdobycie w Mirandzie sprzymierzeńca, gdy rozpocznie atak na resztę Graysona.

A biorąc pod uwagę nieobecność Honor, mogła bez przeszkód poświęcić się temu, by przeprowadzić go naprawdę dobrze. To było zbyt piękne, by mogło być prawdziwe, dlatego postanowiła nie marnować czasu.

Rozsiadła się w wygodnym fotelu i wskazała Mirandzie drugi, stojący po przeciwnej stronie stolika. Ledwie Miranda usiadła, Farragut naturalnie usadowił się na jej kolanach, co wywołało pełen zrozumienia i nieco nostalgiczny uśmiech Allison.

— Pamiętam, jak Honor pierwszy raz przyniosła do salonu Nimitza. Możesz mi nie wierzyć, ale prolong w trzecim pokoleniu powoduje dość późny wzrost u dzieci. Miała około szesnastu lat, kiedy tak naprawdę wystrzeliła w górę… kiedy Nimitz ją adoptował, oboje byli prawie równej długości, że się tak wyrażę. A ona uparła się nosić go wszędzie. Przez pewien czas zaczęłam się obawiać o sprawność jego kończyn.

— Farragut nie jest aż tak leniwy, milady — odparła z uśmiechem Miranda i podrapała treecata za uszami, na co zareagował pełnym zadowolenia mruczeniem.

— Przynajmniej na razie — zgodziła się Allison. — Treecaty są bezwstydnie leniwymi hedonistami potrafiącymi wykorzystywać ludzi, więc uważaj na siebie.

— Będę, milady — obiecała Miranda, nie przestając się uśmiechać.

— Właśnie. Chciałabym prosić cię o przysługę — Allison zmieniła temat. — A nawet dwie, tak prawdę mówiąc.

— Oczywiście, milady. O co chodzi?

— Po pierwsze o to, żebyś przestała mi „milejdzić” — oznajmiła Allison i uśmiechnęła się złośliwie, widząc minę rozmówczyni. — Nie żeby mnie to obrażało czy coś w tym guście, ale całe życie spędziłam jako normalny, uczciwy człowiek i ile razy tak się do mnie zwracasz, odruchowo chcę się obejrzeć, żeby sprawdzić, do kogo mówisz.

Miranda przyglądała jej się przez chwilę, po czym zapadła się wygodniej w fotel, założyła nogę na nogę i wzięła Farraguta na ręce.

— To może być trudniejsze, niż się pani wydaje — powiedziała w końcu. — Pani córka jest patronką, pierwszą patronką w dziejach Graysona. A zasady zachowań wobec patronów i ich rodzin stanowią jeden z nienaruszalnych punktów dobrego wychowania i etykiety graysońskiej. Oczywiście musieliśmy wprowadzić pewne zmiany choćby dlatego, że nim lady Harrington została patronką, jedynym właściwym tytułem w rozmowie z patronem był „milord”, ale zmodyfikować inne zasady… Powiedzmy, że mieszkańcy Graysona potrafią być nieco uparci.

— Skoro tak, to publicznie niech zostanie, ale kiedy jesteśmy same, będę się upierać przy swoim. Języka nie złamiesz na „Allison” albo „Ally”, możesz mi wierzyć: jeszcze nikomu się to nie udało — uparła się Allison. — A co się tyczy waszego uporu, to coś o tym słyszałam od Honor, co jest zresztą idealnym przykładem zasady „przyganiał kocioł garnkowi”. Jeżeli się nie mylę, to nie jesteście bardziej uparci od mojej córeczki, a w takim wypadku cierpliwością i dobrocią, jak to mawiają, powinno nam się udać stosownie przeprogramować mieszkańców Graysona w ciągu jakiegoś… no, mniej więcej stulecia.

Miranda najpierw lekko poczerwieniała, potem wytrzeszczyła oczy, słysząc ton i logikę wywodu, a na koniec parsknęła śmiechem. Allison poczekała, aż się uspokoi, i powiedziała znacznie poważniejszym tonem, przyglądając jej się uważnie.

— Co zaś się tyczy drugiej uprzejmości, to zastanawiam się, czy mogłabyś mnie oświecić, dlaczegóż to Honor opuściła Graysona wcześniej, niż planowała?

— Przepraszam, ale nie rozumiem, mi… Allison.

— Doskonale ci wyszło — pochwaliła Allison.

— Co? — spytała ostrożnie Miranda.

— Udanie całkowitego zaskoczenia — wyjaśniła uprzejmie zapytana.

Tym razem Miranda zaczerwieniła się uczciwie.

— Aha! — ucieszyła się Allison. — Wiedziałam! Był jakiś konkretny powód!

— Nie… A przynajmniej nie taki, o którym by ze mną dyskutowała.

— Dyskutowała? — powtórzyła Allison; jej głos brzmiał w tym momencie zupełnie jak głos Honor.

Obie miały zwyczaj koncentrować się na najistotniejszej części zdania. Miranda zauważyła to mimochodem, skupiając się na tym, co mogła, a raczej co powinna powiedzieć, nie zdradzając zaufania Honor. To, że ta nigdy słowem nie wspomniała nawet o rzeczywistym powodzie przyspieszonego odlotu, tylko utrudniało podjęcie decyzji… wtuliła policzek w futro Farraguta, rozważając, jak powinna postąpić.

— Milady — powiedziała w końcu nader oficjalnie. — Jestem osobistą służącą pani córki i podobnie jak lord Clinkscales czy mój brat Andrew mam obowiązek szanować jej tajemnice i strzec ich przed każdym… nawet przed jej własną matką.

Jej słowa zaskoczyły Allison. Co prawda był to kolejny dowód uczciwości Mirandy, o której już miała dobrą opinię, ale akurat nie o to jej tym razem chodziło. Potwierdziło się bowiem to, czego była prawie pewna — że niespodziewanie zaszło coś naprawdę ważnego, i to raczej natury prywatnej, a nie służbowej, co skłoniło Honor do przyspieszonego opuszczenia Graysona. Musiało to być nagłe, gdyż Honor jej nie uprzedziła, a umawiały się, że osobiście oprowadzi ją po klinice. Na dodatek wiedziała, że Honor bardzo chciała to zrobić, podobnie jak powitać ją na Graysonie. A prywatnej natury, bo gdyby chodziło o coś służbowego, ktoś by jej to wyraźnie powiedział. Patrząc na Mirandę, doszła do smutnego wniosku, że z tego źródła niczego się nie dowie.

— No dobrze — odezwała się po chwili. — Nie będę cię cisnąć i dziękuję za lojalność wobec Honor.

Miranda skinęła głową, bardziej dziękując za obietnicę niż za komplement.

Allison pokiwała głową i wstała.

— Przechodząc do spraw bardziej palących — oznajmiła energiczniej, zmieniając równocześnie temat. — Jak rozumiem, jesteśmy dziś wieczór zaproszone na kolację do lorda Clinkscalesa i jego małżonek?

— Tak, mi… Allison. I mam nadzieję, że się nie obrazisz, ale nie odważę się mówić ci przy nich po imieniu — przyznała uczciwie Miranda.

— A tym akurat się nie martw — roześmiała się Allison. — Chodzi mi o coś zupełnie innego w związku z tym zaproszeniem.

— Tak? — spytała ostrożnie Miranda, gdyż ton głosu rozmówczyni brzmiał podejrzanie radośnie.

Allison uśmiechnęła się złośliwie.

— A tak. Widzisz, jako że nie miałam jakoś okazji sprawić sobie graysońskiej sukni, musiałam coś wybrać ze starych zapasów, pakując się do wyjazdu, i potrzebuję porady.

Miranda zaczęła się obawiać tego, co zaraz usłyszy, a uśmiech Allison stał się znacznie szerszy. I znacznie bardziej złośliwy.

— Wiesz, obawiam się, że moda w Królestwie i tutaj trochę się różni, więc wolałabym nie zrobić z siebie pośmiewiska. Jak myślisz, która wieczorowa suknia będzie stosowniejsza: ta bez pleców czy ta z rozcięciem do uda?



ROZDZIAŁ XII

— Mac, przestań desperować! Przecież nigdzie nie uciekam i nie zostawiam cię na łasce boskiej i losu!

— Oczywiście że nie, milady — odparł z kamienną miną senior master chief steward James MacGuiness.

Wyraz twarzy i dobór formalnego tytułu nie zostały przez Honor przeoczone.

Westchnęła, poprawiając beret przed lustrem i czując radosny chichot siedzącego na biurku Nimitza. Obaj z MacGuinessem byli starymi przyjaciółmi, co w niczym nie zmieniało faktu, że obsesja Maca na temat tego, co uważał za właściwe i zgodne z protokołem, regularnie treecata rozbawiała. Ani Nimitz, ani Honor nigdy nie wątpili w przywiązanie, by nie rzec miłość MacGuinessa do Honor. W tym konkretnym przypadku jednak dochodziła do tego zawodowa zazdrość i to ona właśnie była powodem niezwykle uprzejmo-poprawnego zachowania, odpowiednika karczemnej awantury u innych. Chodziło konkretnie o to, że czyjś inny steward będzie odpowiedzialny za przyjęcie wydawane przez Honor, czyli przez jego, MacGuinnessa, komodora. Ponieważ wiedział o więzi łączącej Honor z Nimitzem, wiedział także, że ona zna prawdziwe targające nim uczucia.

Z drugiej strony dochodziło do tego nieugięte przekonanie, że choć Honor dawno już stała się pełnoletnia, to i tak należy na nią stale uważać. Tak na wszelki wypadek. Honor miała tego świadomość i przyznawała, że bywały momenty, w których z radością by go udusiła.

— Posłuchaj — oznajmiła, odwracając się ku niemu. — Są dwa powody, dla których nie możesz mi towarzyszyć: po pierwsze, nie ma wolnych miejsc, po drugie i ważniejsze: zjawiamy się na pokładzie Prince Adriana jako goście kapitana McKeona. Jeżeli przywiozę cię, żebyś nadzorował przygotowania i stewardów, to jego steward będzie miał pełne prawo obrazić się jeszcze bardziej niż ty. A tak w ogóle to nie będzie mnie z osiemnaście godzin! Obojętne czy tak uważasz czy nie. Potrafię o siebie zadbać przez tyle czasu!

I spoglądała mu w oczy z mieszaniną rozbawienia i stanowczości tak długo, aż opuścił wzrok. Przez moment spoglądał na własne buty, potem odchrząknął.

— Tak jest, ma’am. Nie sugerowałem, że pani nie potrafi.

— Och, sugerowałeś, i to niedwuznacznie — oznajmiła już tylko z błyskiem w oczach.

MacGuiness uśmiechnął się nieco zawstydzony.

— Tak lepiej — pochwaliła, klepiąc go po ramieniu, po czym wzięła Nimitza i spytała: — Skoro już uzgodniliśmy, że potrafię o siebie zadbać, to wyglądam zadowalająco czy przyniosę ci wstyd?

— Jak najbardziej zadowalająco, ma’am — zapewnił ją, ale i tak poprawił kołnierz, by lepiej leżał, i zdjął nie istniejący pyłek z lewego ramienia.

Honor uśmiechnęła się, potrząsnęła głową i wyszła do kabiny na inspekcję trójki gwardzistów, którzy mieli jej towarzyszyć.

Jak należało się spodziewać, ubrani byli bez zarzutu. Andrew LaFollet i James Candless wchodzili w skład jej osobistej ochrony od momentu jej utworzenia, Robert Whitman dołączył do nich półtora roku temu, po śmierci Eddy’ego Howarda na pokładzie HMS Wayfarer w czasie ostatniej bitwy krążownika pomocniczego. LaFollet wybrał go osobiście i Whitman świadom zaszczytu i odpowiedzialności był jeszcze bardziej wypucowany i wyprasowany niż pozostali. Żaden nie przyniósłby ujmy patronce, toteż inspekcja była czystą formalnością.

— Ślicznie wyglądacie — pochwaliła ich. — Nawet ty, Jamie. Aż miło popatrzeć.

— Dziękujemy, milady. Staramy się — odparł LaFollet uprzejmie i z kamienną twarzą.

Honor roześmiała się.

— Jestem pewna, że się staracie. Masz prezencik, Bob?

— Mam, milady. — Whitman wyjął z kieszeni niewielkie pudełeczko w jasnym opakowaniu i Honor ponownie skinęła głową.

— W takim razie panowie, w drogę — poleciła.



* * *


Reszta pasażerów czekała już na pokładzie hangarowym; zgodnie z prośbą Honor nie było warty trapowej ani innych ceremonialnych elementów. Był natomiast kapitan Greentree.

— Nie odlatujemy na długo, Thomas — uśmiechnęła się Honor, ściskając jego dłoń na pożegnanie.

— Wiem i mam nadzieję, że poradzę sobie przez te parę godzin bez pani, milady.

— Jestem pewna że tak, mimo że kradnę ci zastępcę.

— Spróbuję to przeżyć, milady — odparł Greentree zgryźliwie.

Słysząc to, komandor Marchant uśmiechnął się. W ciągu ostatnich pięciu standardowych tygodni znacznie się „oswoił”, jako że współpracował często z nią i z jej sztabem. Ponieważ Greentree był zastępcą Honor od spraw taktycznych, na Marchanta spadło znacznie więcej obowiązków związanych z kierowaniem okrętem i załogą. Na dodatek przy pełnym poparciu Honor Greentree celowo zabierał go na część odpraw i włączał do prac sztabu. Powód był prosty — jeżeli Greentree zostałby wyłączony z akcji, Marchant przejmował nie tylko jego obowiązki jako kapitana okrętu, ale także jako kapitana flagowego, a było raczej mało prawdopodobne, by wtedy właśnie Honor miała czas wprowadzić go w swoje plany czy zasady operacyjne. W ten sposób Marchant był na bieżąco ze wszystkimi aspektami działania eskadry i z planami Honor; gdyby musiał zastąpić kapitana Greentree, obyłoby się bez zamieszania i ewentualnych katastrofalnych nieporozumień. Dodatkową zaletą tych wymuszonych spotkań było to, że miała okazję zarówno ocenić jego umiejętności, którymi była zbudowana, jak i uzmysłowić mu swoim postępowaniem i podejściem, że nie obwinia go w żaden sposób za zdradę krewniaka. Zaowocowało to znacznie większą otwartością Marchanta oraz wykształceniem się u niego osobistej lojalności wobec niej.

— Spróbuję przywieźć go z powrotem, nim mu się w głowie przewróci — obiecała, puszczając prawicę kapitana.

Po czym odwróciła się i złapała uchwyt nad wejściem do korytarza prowadzącego do pinasy i w strefę nieważkości. W ślad za nią udał się LaFollet i pozostali członkowie jej ochrony, potem Andreas Venizelos i pozostali według starszeństwa stopnia.



* * *


Honor wyskoczyła z korytarza i jak zwykle z gracją wylądowała w śluzie pinasy, gdzie istniała już pokładowa grawitacja.

— Dzień dobry, bosmanmacie — powitała masywnego i poobijanego mechanika pokładowego.

— Dobry, ma’am — zadudnił Horace Harkness. — Witamy na pokładzie.

— Dzięki — odparła, obciągnęła kurtkę mundurową i ruszyła na dziób przejściem między fotelami.

Harkness miał co prawda zbyt wysoki stopień jak na mechanika pokładowego, ale wiedziała, że go spotka, biorąc pod uwagę, kto pilotował pinasę.

Posadziła Nimitza na sąsiednim fotelu, przypięła się do swojego i uśmiechnęła się z prawdziwym zadowoleniem, które ostatnio nieczęsto jej się zdarzało. Jeżeli udało jej się choć w połowie zachowanie tajemnicy, tak jak to sobie zaplanowała, biedny Alistair nie powinien mieć pojęcia, na co się tak naprawdę zanosi! Uśmiech nieco przygasł, gdy uświadomiła sobie, jak wieści, które zamierzała mu przekazać, skomplikują jej życie, ale w tej chwili znacznie większą radość sprawiało jej oczekiwanie na widok jego miny, gdy się dowie. A poza tym należało mu się to, i to już dawno.

Uśmiechnęła się szerzej, obserwując, jak pozostali zajmują miejsca w znacznie zredukowanym przedziale desantowym. Tak jak powiedziała MacGuinessowi: liczba osób była ograniczona, gdyż pinasa miała ważny i duży ładunek przeznaczony dla maszynowni Prince Adriana. Zepsuł się bowiem jeden z pokładowych filtrów powietrznych, co obniżyło o dziesięć procent wydajność systemu podtrzymywania życia. W magazynach znajdowało się dość części, by w razie konieczności można było zbudować cały nowy filtr, ale naprawa według opinii pierwszego mechanika potrwałaby ponad tydzień i wymagała dużego, także fizycznego wysiłku. To akurat nie było problemem, natomiast wymagało wyłączenia całej sekcji, co zmniejszało możliwości systemu podtrzymywania życia już o jedną trzecią. A na takie ryzyko — i to przez tydzień — nie mógł zgodzić się żaden kapitan, jeśli istniało inne wyjście.

A tak się złożyło, że istniało — w przepastnych magazynach Alvareza znajdowały się przypadkiem nie dwa zapasowe filtry, a trzy, czyli o jeden więcej, niż być powinno zgodnie z przepisami. Jakim cudem znalazł się tam ten trzeci, trudno było dociec, gdyż komandor porucznik Sinkowitz, pierwszy mechanik, mówił o tym nader niechętnie i wielce ogólnikowo. A Honor przyzwyczajona do tego, że rozmaite nadliczbowe części zawsze znajdowały drogę do magazynów bardziej zapobiegliwych mechaników, nie naciskała. Co prawda filtry Jasona Alvareza były większe, ale na tyle podobne do starszego, mniej ekonomicznego modelu używanego na okręcie McKeona, że przeróbka i montaż były możliwe, i to w ciągu czterdziestu ośmiu godzin. Greentree zaproponował więc McKeonowi wymianę całego zestawu za części zapasowe, na co ten oczywiście się zgodził.

W dodatku konwój znajdował się pięć dni drogi od Clairmont, w szczelinie między dwiema falami grawitacyjnymi, które pokonywał przy użyciu napędu typu impeller, co umożliwiało wykorzystanie pinasy do transportu. Czasu jednakże pozostało niewiele, gdyż w falę, która prowadziła aż do celu, Prince Adrian miał wejść za dwie godziny. A kiedy już się w niej znajdzie, będzie mógł się poruszać wyłącznie przy użyciu żagli. Ponieważ pinasy w ten sposób nie mogły skonfigurować napędu, żadna nie będzie w stanie doń dotrzeć, jak długo nie znajdzie się w normalnej przestrzeni.

Jako że zarówno Royal Manticoran Navy, jak i Marynarka Graysona od dawna kierowały się starą, a przypomnianą przez Edwarda Saganami zasadą, że czas jest jedyną rzeczą, której nigdy nie da się zastąpić, choć posiada go każda flota, więc nie należy go marnować, kwestię transportu uzgodniono błyskawicznie, by wykorzystać możliwości oferowane przez nadprzestrzeń. Kiedy Honor się o tym dowiedziała, skorzystała z okazji, by przetransportować tą pinasą także siebie i część swego sztabu. Powodem tej decyzji były wyniki narad przeprowadzonych w ciągu ostatnich paru dni, na których przyjęto pewne niewielkie, lecz istotne zmiany w planowaniu taktycznym użycia eskadry. Chciała je na spokojnie omówić i przemyśleć z McKeonem, a opóźnienie w łączności radiowej spowodowane odległością między jego okrętem a resztą konwoju praktycznie uniemożliwiało sensowną rozmowę.

Co prawda nie było to aż takie palące, by nie mogła poczekać, aż dotrą do systemu Adler będącego następnym przystankiem i znajdą się w normalnej przestrzeni, ale miała też prywatny powód do odwiedzin — i to właśnie teraz, a nie za kilka dni. No i podejrzewała, że choć oboje z kapitanem Greentree polubili się i dobrze im się współpracowało, będzie jej wdzięczny za parę godzin wolności i oddechu.

Konieczność przewozu filtra ograniczyła ładowność przedziału desantowego o dwie trzecie, bo o tyle trzeba było powiększyć przedział ładunkowy (łącznie z usunięciem foteli). I nawet bez MacGuinessa miejsc i tak było mało. Komandor porucznik Sinkowitz zdecydował się bowiem wysłać do pomocy komandorowi porucznikowi Palliserowi, pierwszemu mechanikowi Prince Adriana, sześciu techników, którzy zajęli prawie trzecią część dostępnych miejsc. Honor oprócz swej przymusowej ochrony zabrała: Marchanta, Venizelosa, Fritza Montoyę, Marcie McGinley, Jaspera Mayhewa, Ansona Lethridge’a i Carsona Clinkscalesa. Scotty Tremaine i Harkness zabrali się sami jako załoga pinasy.

Co się tyczy Clinkscalesa, to postanowiła zaryzykować, gdyż przez ostatnie trzy tygodnie poczynił poważne postępy w panowaniu nad złośliwością przedmiotów martwych. Naturalnie pozostał osobnikiem przyciągającym wypadki, ale nie był już chodzącą katastrofą i uczył się, jak się spodziewać zniszczeń i minimalizować je, oraz jak sobie radzić ze wstydem, gdy nie do końca mu się to udało. Dzięki temu jego pewność siebie zaczęła rosnąć, no ale jego postępy były znane w gronie oficerów i podoficerów. Dlatego też Honor postanowiła zabrać go w nowe środowisko i zobaczyć, co z tego wyjdzie. Nawet wybitnie utalentowany chorąży nie powinien być w stanie zniszczyć ciężkiego krążownika, a jeśli przeżyje tę próbę bez specjalnej katastrofy, to jego wiara we własne możliwości powinna niezwykle wręcz się utwierdzić.

A poza tym obecność Clinkscalesa pasowała do oficjalnego powodu jej wizyty. Była znacznie bardziej logiczna niż na przykład obecność Montoyi, który do dyskusji o zmianach w taktyce zdecydowanie się nie nadawał. Był za to dobrym i starym przyjacielem dowódcy HMS Prince Adrian.

Harkness zamknął najpierw zewnętrzne, potem wewnętrzne drzwi śluzy, gdy wszyscy już zajęli miejsca, sprawdził dokładne kontrolki i zameldował do kabiny pilotów:

— Rufa zabezpieczona, śluza zamknięta.

— Dobra — rozległ się głos Scotty’ego. — Przygotować się do odcumowania.

Kadłub pinasy zadziałał jak pudło rezonansowe, przenosząc ciche odgłosy towarzyszące odłączeniu korytarza i przewodów łączących go z okrętem.

— Wszystkie systemy odłączone — oznajmił Harkness. — Gotów do odcumowania.

— Cumy rzuć! — polecił sam sobie Tremaine i zwolnił mechaniczne ramiona unieruchamiające pinasę.

A potem delikatnie wyprowadził ją z pokładu hangarowego, używając jedynie silników manewrowych.

Honor obserwowała oddalający się pokład hangarowy przez okno i uśmiechała się. Scotty na samym początku misji z całym szacunkiem i niezachwianą stanowczością oznajmił jej, że mimo iż jest teraz oficerem sztabowym, nie pozwoli nikomu innemu na pilotowanie pinas czy promów, których Honor będzie używać. Czyli na zastąpienie go w roli jej osobistego pilota. Ponieważ stopień komodora dość skutecznie już uniemożliwiał osobiste pilotowanie tego typu jednostek, nie miała nic przeciwko temu, gdyż Tremaine był jednym z pięciu czy sześciu najlepszych, wręcz urodzonych pilotów, z jakimi się zetknęła. Ponieważ on i Harkness stanowili nierozłączną parę znaną w Królewskiej Marynarce jako Straszny Duecik, oczywiste było, iż bosmanmat będzie mechanikiem pokładowym, ilekroć Scotty siądzie za sterami. Tego, w jaki sposób Harkness zdołał przez tyle lat manipulować działem kadr floty i zawsze dostawać przydział tam gdzie Tremaine, nie wiedział dokładnie nikt. Honor dawno temu uznała to za jedną z niezgłębionych tajemnic RMN i przestała próbować dojść prawdy. Byli zbyt użyteczni, by chciała ryzykować zapeszenie czarów.

Pinasa oddaliła się od kadłuba już na pełnym ciągu, by jak najszybciej wyjść poza zasięg ekranu. Dopiero wtedy Scotty włączył główny napęd, robiąc to jak zwykle płynnie i bezproblemowo. Kiedy pinasa osiągnęła czterysta g i zaczęła gonić Prince Adriana, Honor rozsiadła się wygodniej.

Przelot miał potrwać prawie dwie godziny, gdyż elektromagnetyczne pole cząsteczkowe pinasy pozwalało jej na osiągnięcie w tych warunkach maksymalnej prędkości większej ledwie o dwadzieścia dwa tysiące pięćset kilometrów na sekundę od frachtowca, a okręt McKeona znajdował się o prawie dziewięć minut świetlnych przed konwojem. Honor nadal nie podobało się to, że musiała go tak daleko wysłać samego, ale miała już dość czasu, by to zaakceptować. Nie wspominając już o powtarzaniu sobie, że to, co czuje, jest głupie — do niej należało dowodzenie eskadrą, a do Alistaira narażanie się na największe ryzyko.

I tak nic nie pomagało, ale do tego też już się przyzwyczaiła. Teraz mogła spokojnie podziwiać dziwne, zmienne piękno nadprzestrzeni. I drapać od czasu do czasu Nimitza za uszami, na co ten reagował zadowolonymi pomrukami, zwinięty w kłębek na jej kolanach.



* * *


— I co sądzisz o pomysłach moich chłopców i dziewcząt? — spytała Honor, gdy winda ruszyła.

Prince Adrian został zbudowany przed prawie sześćdziesięciu laty i jedną z konsekwencji były ciaśniejsze niż na nowszych okrętach windy. Dlatego też reszta oficerów bezgłośnie acz jednomyślnie po zakończeniu narady zdecydowała, że pierwsi skorzystają z niej sami dowódcy. No i ochrona Honor naturalnie, co było na tyle zbliżone do „samej”, na ile mogło to mieć miejsce w przypadku patronki.

— Robią wrażenie — przyznał McKeon. — Zwłaszcza pomysł Scotty’ego z bojami i zintegrowanie go przez McGinley z dodatkowym zasięgiem naszych nowych sensorów pasywnych. Oczywiście nie będziemy w stanie w pełni żadnej z tych zmian wykorzystać, dopóki nie dostaniemy zasobników holowanych nowego typu.

Ostatnie zdanie dodał z taką obojętnością, jakby mówił, która godzina.

— Zasobników nowego typu? — spytała Honor, starannie ukrywając zaskoczenia. — Jakie to nowe zasobniki masz na myśli?

— Te ściśle tajne, z gatunku „zjeść przed przeczytaniem”, wyposażone w nowe wielonapędowe rakiety dalekiego zasięgu, których nie mamy — wyjaśnił cierpliwie. — No wiesz: te, do których pomagałaś ustalić optymalne parametry, kiedy byłaś w Komisji Rozwoju Uzbrojenia.

— A! — stwierdziła zupełnie bez wyrazu. — O te zasobniki ci chodzi. A jakim to sposobem kapitan McKeon dowiedział się o istnieniu „tych zasobników”, że nie wspomnę o tym, kto to ustalił?

— Jestem kapitanem z listy — przypomniał jej uprzejmie. — Ale kiedy jeszcze byłem normalnym komandorem, dostałem przydział praktycznego testowania sond z nadajnikami szybszymi od prędkości światła. Konkretnie chodziło o ich przydatność dla lekkich okrętów i było to jeszcze przed wojną. To było pierwsze poważne zadanie, jakie dostałem jako dowódca Madrigala. Z tego samego okresu zostały mi jakieś kontakty tu i tam… no, dobra, powiem ci, żebyś przestała mieć koszmarki i podejrzenia nie wiadomo czego: nadal jestem na krótkiej liście admirała Adcocka.

— Krótkiej liście?! — tym razem Honor nie kryła zdziwienia. — Nie wiedziałam, że ma długą… co to takiego?

— Coś, czego oficjalnie też nie ma. Rzecz wzięła się stąd, że Adcock zawsze był przeciwny, by teoretycy mieli jako jedyni coś do powiedzenia. Dlatego lubi sprawdzać ich nowe pomysły wśród oficerów liniowych, z którymi miał już oficjalnie do czynienia i których opinii ufa. Naturalnie nie powiadamia o tym nikogo, kto nie ma odpowiedniego stopnia dostępu do tajnych informacji przyznanego danemu projektowi, i oczywiście nikogo nie informuje, że to w ogóle robi. Ponieważ to jego grono doradców, czyli krótka lista, jak sam ją nazywa, oficjalnie nie istnieje; żaden członek Komisji Rozwoju Uzbrojenia nie ma pojęcia o treści ocen, a oceniający mogą szczerze mówić, co myślą, nie martwiąc się o ewentualne konsekwencje, co miałoby miejsce, gdyby cała procedura była oficjalna.

— Rozumiem — przyznała, przyglądając mu się z namysłem.

Wiceadmirał Eskadry Zielonej Jonas Adcock kierujący działem uzbrojenia Królewskiej Marynarki był jedną z legend RMN. Był też jednym z niewielu starszych rangą oficerów nie poddanych procesowi prolongu, gdyż wraz z rodziną wyemigrował do Królestwa Manticore w zbyt zaawansowanym wieku. A pochodził z planety Maslow znajdującej się wówczas na podobnym poziomie rozwoju co Grayson przed przystąpieniem do Sojuszu. To, że był za stary na prolong, nie stanowiło oczywiście problemu w jego karierze, zwłaszcza że był nader inteligentny i mimo iż z nowoczesnym systemem edukacji zetknął się dopiero w wieku dziewiętnastu lat standardowych, ukończył akademię jako ósmy w swym roczniku. Obecnie w wieku stu czternastu lat nie był już fizycznie zdolny, by dowodzić w linii, ale jego umysł wciąż był tak samo sprawny, toteż od jedenastu lat kierował działem uzbrojenia. I stanowił agresywne dynamo. Dzięki niemu też z niektórych szalonych pomysłów Hemphill dawało się zrobić sensowny użytek.

Honor rozmawiała z nim kilkakrotnie w czasie swego przydziału do Komisji i wspominała mile te dyskusje. Była też pod wrażeniem jego umiejętności niestereotypowego myślenia i szanowała go, nie tylko zresztą za to. Po usłyszeniu tego, do czego właśnie przyznał się McKeon, zrozumiała, że Adcock wypytał ją o najnowsze problemy operacyjne znacznie wszechstronniej, niż sądziła, i że o wiele lepiej wykorzysta uzyskaną od niej wiedzę. Oczywiście nie zdradził się w żaden sposób, że utrzymuje prywatne grono ekspertów.

To ostatnie mogła w pełni zrozumieć i zgodzić się z jego logiką. Sama wchodziła w skład Komisji i zdawała sobie sprawę, że przynajmniej część z jej członków dostałaby ataku ciężkiej furii na wieść o tym, że jakiś „zwykły komodor” czy inny oficer liniowy krytykuje ich propozycję. Daleko nie szukając, pierwsza byłaby Upiorna Hemphill, dla której stanowiłoby to kamień obrazy, choć mogłaby tego nie okazać. Honor nie była pewna, czy Hemphill zaczęłaby aktywnie szukać zemsty na takich oficerach, którzy ośmieliliby się skrytykować któryś z jej genialnych pomysłów (naturalnie: złośliwie, stronniczo i niekompetentnie), natomiast nie miała cienia wątpliwości, że nigdy by takiemu oficerowi nie wybaczyła. Dlatego postępowanie admirała Adcocka było wyrazem nie tylko zdrowego rozsądku, ale także dużej dbałości o młodszych stopniem a zaufanych oficerów, z których ocen korzystał.

— Uzgodniłeś z nim, że mi to powiesz? — spytała.

McKeon wzruszył ramionami.

— Nigdy mi nie powiedział, żebym tego nie robił, a na pewno nie jest dla niego tajemnicą nasza wieloletnia przyjaźń. Zresztą prawdę mówiąc, byłbym zaskoczony gdybyś w najbliższym czasie nie usłyszała od niego jakiejś propozycji. Zanim odleciałem na Grayson, rozmawialiśmy i powiedział mi, że zrobiłaś na nim duże wrażenie, a skoro nie wchodzisz już w skład Komisji… Tak w ogóle to był ciężko zaskoczony, że się tam znalazłaś, bo od dawna wyznaje niegłupią zresztą zasadę, która przeważnie mu się potwierdza: „Ci, którzy umieją, walczą. Ci, którzy nie umieją, dostają przydział do Komisji Rozwoju Uzbrojenia, by znaleźć sposoby przeszkodzenia tym, którzy umieją”.

Przy tym ostatnim zdaniu uśmiechnął się wesoło.

Honor odczekała dłuższą chwilę, by nie parsknąć śmiechem, a potem spytała w miarę poważnym tonem:

— Czy mam rozumieć, że uważa Komisję za niekompetentną?

— Komisję? Skądże znowu! — zapewnił ją McKeon. — Tylko oficerów, którzy wchodzą w jej skład. Ty naturalnie stanowisz wyjątek potwierdzający regułę.

— Naturalnie — przytaknęła, spoglądając nań krzywo, a potem westchnęła z rezygnacją. — Nie powinien cię zachęcać… i tak byłeś niemożliwy, zanim zacząłeś mieć przyjaciół na wysokich stanowiskach.

— Takich jak Wasza Lordowska Mość, milady? — spytał niewinnie McKeon.

LaFollet i Candless znający go od lat i wiedzący, że jest jednym z dwóch lub trzech najbliższych przyjaciół Honor, przyzwyczaili się do jego poczucia humoru i dla nich cała ta rozmowa była zupełnie naturalna. Dla Whitmana z kolei, który nigdy wcześniej nie spotkał McKeona, była ona kamieniem obrazy w stosunku do patronki Harrington. Spokój na twarzy zachował tylko dlatego, że Andrew LaFollet w ten sposób się zachowywał. Dopiero po dłuższej chwili zaczął zwracać uwagę na treść, nie tylko na pozbawiony szacunku ton McKeona i jej odpowiedzi i złość stopniowo ustąpiła miejsca zaskoczeniu, a potem zrozumieniu. Dzięki Nimitzowi Honor wiedziała o targających nim emocjach, choć nad twarzą i postawą panował naprawdę dobrze. Uśmiechnęła się doń zachęcająco, po czym spojrzała na McKeona i skrzywiła się, tym razem nie grając.

— Na Graysonie może i tak — przyznała poważnie. — Natomiast w Gwiezdnym Królestwie może nie być najrozsądniejsze głośne przyznawanie się do przyjaźni ze mną. Jak wiesz, ludzie mają dobrą pamięć, a nie brakuje tam tych, którzy mnie nie lubią.

— Idiotów niestety nigdzie nie brakuje — odparł zupełnie serio. — Ci, którzy mają choćby resztki funkcjonującego mózgu, dawno doszli do tego, jaka naprawdę jesteś i jacy tak naprawdę są twoi wrogowie.

Po czym urwał, najwyraźniej nawet w prywatnej rozmowie nie chcąc kląć, lecz wiedząc, że nie powstrzymałby się, gdyby powiedział jeszcze pół zdania. Tym razem Nimitz nie był potrzebny, by Honor wyczuła jego wściekłość i obrzydzenie.

— Najprawdopodobniej nie jesteś najobiektywniejszym sędzią tej bandy półgłówków — przyznała, siląc się na lekki ton, co nikogo nie zwiodło — ale jak słyszysz, podzielam twój osąd. A Nimitz jest wręcz jego entuzjastycznym zwolennikiem.

— Bo on się doskonale zna na ludziach. Zawsze tak mówiłem.

— Ciebie lubi, bo od początku podkarmiasz go selerem.

— I co z tego? Ktoś, kto nie rozpoznałby uczciwej próby przekupstwa, nie mógłby być dobrym znawcą ludzkich charakterów — oznajmił McKeon.

Honor potrząsnęła bezradnie głową.

— I pomyśleć, że Ich Lordowskie Moście uznali kogoś o tak wątpliwych zasadach moralnych za godnego zostania królewskim oficerem — westchnęła.

— Jakżeby mogło być inaczej — rozpromienił się McKeon. — Chyba nie sądziłaś, że Nimitz był pierwszym, na którym uczyłem się przekupstwa?!

Winda zatrzymała się, drzwi się otworzyły i oboje wyszli, kierując się ku kapitańskiej jadalni. W ślad za nimi poszła trójka gwardzistów Honor może nie bawiących się tak doskonale, ale też nie nudzących się zbytnio. Takich rozmówek nie wysłuchiwali zbyt często.



ROZDZIAŁ XIII

Admirał Theisman wszedł cicho do centrum dowodzenia systemu Barnett i stanął, obserwując zielony punkt zbliżający się powoli do Enki. Przybysz był spóźniony, i to bardzo — spodziewali się jego przybycia ponad tydzień temu, ale opóźnienia w przybywaniu posiłków nie były ostatnimi czasy niczym nadzwyczajnym. Co w niczym nie zmieniało faktu, że tygodniowy poślizg nie był zbyt często spotykany i każdy kapitan Ludowej Marynarki, którego okręt przybyłby z takim opóźnieniem, powinien oczekiwać kilku minut konkretnej, a niezbyt przyjemnej rozmowy z dowódcą na temat tego, dlaczegóż to towarzysz kapitan tak lekce sobie ważył rozkazy przebazowania. Nikt natomiast nie miał najmniejszego zamiaru pytać o to kapitana tego konkretnego okrętu, i to z paru różnych powodów. Najważniejsze z nich były trzy: nie był on oficerem Ludowej Marynarki, nie on o tym decydował, bo był wyłącznie szoferem Cordelii Ransom, a pytający wykazałby całkowity brak instynktu samozachowawczego.

Warner Caslet odwrócił się, co dowodziło, że zaczynał wyrabiać w sobie odruchy typowe dla oficera sztabowego, a zwłaszcza najważniejszy: wyczucie obecności dowódcy. Widząc, że się nie pomylił, wstał i podszedł do Theismana.

— Warner — powitał go tenże.

— Towarzyszu admirale — odwzajemnił się Caslet.

Nie pytał, co sprowadziło tu Theismana — po prostu odwrócił się ku holoprojekcji i stanął obok dowódcy, obserwując zielony punkt. Wydawał się on ledwie poruszać, co było złudzeniem — holomapa systemu miała dwadzieścia pięć metrów średnicy, okręt zaś poruszał się z prędkością prawie dwunastu tysięcy kilometrów na sekundę.

— Przewidywany czas przybycia? — spytał Theisman starannie obojętnym tonem.

— Około pięćdziesięciu minut, co prawda do planety dotrze za mniej niż czterdzieści, ale trochę potrwa zajęcie wyznaczonej orbity, towarzyszu admirale.

Theisman pokiwał głową bez słowa. Normalnie kontrola lotów w systemie o takim natężeniu ruchu przydzielała orbity parkingowe na najprostszej zasadzie, czyli pierwsza wolna. Co prawda ruch wewnątrzsystemowy znacznie zmalał od czasów przedwojennych, gdy baza stanowiła podstawę wyjściową do podbojów, ale i tak był wystarczający, by kontrolerzy nienawidzili okrętów z ważnymi osobistościami wymagającymi specjalnego traktowania. Oczywiście nikt głośno nawet o tym nie pisnął, choć kontrola lotów musiała nowo przybywającemu oczyścić na jego żądanie z okrętów nie tylko orbitę, lecz sferę o promieniu pięciu tysięcy kilometrów. I utrzymać poza nią wszelki ruch przez cały czas pozostawania Tepesa na orbicie parkingowej.

Co było szczytem idiotyzmu nie zapewniającym żadnej dodatkowej ochrony przed czymkolwiek poza abordażem albo taranowaniem. A na to mógł się zdecydować jedynie wyjątkowo skretyniały samobójca. Pięć tysięcy kilometrów było żadną odległością w przypadku strzału z grasera czy wystrzelenia rakiety, a tylko te dwa sposoby tak naprawdę wchodziły w grę, gdyby ktoś chciał zaatakować i zniszczyć krążownik liniowy. Atak bez zniszczenia, i to natychmiastowego, byłby samobójstwem, tyle że nieco dłuższym.

Theisman niczego podobnego nie planował.

A i tak był nerwowy, wiedząc, kto przylatuje, natomiast nie mając pojęcia po co.

Odwrócił się, słysząc za plecami czyjeś kroki, i skinął na powitanie głową, widząc Dennisa LePica. Komisarz odwzajemnił gest i spojrzał na holoprojekcję. Przez lata wspólnych przydziałów LePic posiadł sporą wiedzę na temat uzbrojenia i wyposażenia Ludowej Marynarki. Co prawda nadal nie miał bladego pojęcia, jak większość działa, i potrzebował objaśnień, by zrozumieć większość dłuższych kodów określających parametry niektórych obiektów, ale ten obraz wraz z opisem był dlań całkowicie jasny.

— Widzę, że towarzyszka Ransom przybyła — odezwał się po chwili.

— A raczej przybędzie w ciągu najbliższych trzech kwadransów — odparł Theisman. — Plus minus naturalnie, bo nie wiadomo, ile zejdzie Tepesowi na zajęcie orbity parkingowej.

— Naturalnie — zgodził się LePic i odwrócił głowę ku Theismanowi.

Po czym uśmiechnął się porozumiewawczo i zupełnie szczerze.

Komentarz Theismana mógł zostać odczytany jako sugestia, że LePic był aż takim ignorantem, że wymagał tłumaczenia prostszych rzeczy. Obaj wiedzieli, że nim nie był. Słowa Theismana były złośliwością pod adresem niekompetencji załogi Tepesa złożonej wyłącznie z funkcjonariuszy Urzędu Bezpieczeństwa. I o tym także obaj wiedzieli. Był to najlepszy dowód, że rozumieli się całkiem dobrze i czuli się w swoim towarzystwie znacznie swobodniej, niż teoretycznie powinni. Oraz że Theisman nie bał się swego komisarza tak, jak powinien zgodnie z intencjami towarzysza Oscara Saint-Justa. W niczym zresztą nie zmieniało to faktu, iż większość ludowych komisarzy uznałaby taką wypowiedź za obraźliwą — wszystko jedno z którego powodu.

W tym przypadku dużą pomoc stanowiło to, że LePic rozumiał nie tylko, że prawie wszyscy oficerowie nienawidzili i gardzili szpiegami Komitetu Bezpieczeństwa Publicznego należącymi do UB, czyli takimi jak on komisarzami, ale także pojmował powody tych uczuć. Gdyby był oficerem Ludowej Marynarki, czułby to samo, gdyby jakiś tępak bez wojskowego przeszkolenia i pojęcia o taktyce został mu narzucony ze względów politycznych i miał prawo anulować każdą jego decyzję. I jeszcze obsmarować go w raporcie jako politycznie niepewnego. Dlatego on sam z zasady nie wtrącał się w zawodowe decyzje podejmowane przez Theismana, chyba że uznał to za absolutnie niezbędne.

Gdy Theisman przekonał się, że ma do czynienia z rozsądnym człowiekiem, także robił co mógł, by ich stosunki pozostały przyjazne. A potem stawały się one coraz bliższe, choć do prawdziwej przyjaźni było jeszcze daleko. I nie wpłynęło na to nawet to, że LePic domyślił się już jakiś czas temu, jak Theisman i Hathaway załatwili go w finale Czwartej Bitwy o Yeltsin. Ponieważ nikt wyżej tego nie zauważył, dzięki temu wszyscy zainteresowani przeżyli, a Theisman walczył potem z uporem i odwagą (o umiejętnościach już nie mówiąc) w obronie Seabring, LePic nigdy nie wrócił do tamtej sprawy.

Naturalnie bardziej uważał na Theismana, ale przełożonym nie miał najmniejszego zamiaru przyznać się, jak wyglądają ich wzajemne relacje. Theismanowi zresztą też nie, bo jakkolwiek by go lubił, nadal uważał, że jego obowiązkiem jest kontrolowanie poczynań admirała i pilnowanie, czy nie przestanie on być godny zaufania. LePic wierzył bowiem zarówno w ważność tego, co robił, jak i w ostateczną słuszność celów, które chciał osiągnąć Komitet Bezpieczeństwa Publicznego. Nie podobało mu się postępowanie i metody Urzędu Bezpieczeństwa, nawet dyktowane koniecznością przetrwania rewolucji, a wiele ekscesów UB w jego opinii było wręcz niewybaczalnych, ale nadal wierzył. Było mu znacznie ciężej zachowywać tę wiarę niż na początku rewolucji, ale nie był jeszcze gotów, by sam sobie odpowiedzieć na pytanie, co by mu pozostało, gdyby przestał wierzyć.

Dlatego też tak go frustrowała niechęć, a raczej lekceważenie albo pogarda przejawiana przez Theismana do polityki. Republika wręcz desperacko potrzebowała takich ludzi jak Theisman. Zarówno z powodu ich umiejętności dowódczych, jak i dla przeciwwagi tak wobec reakcyjnych elementów pragnących powrotu dawnego porządku, jak i rewolucyjnych ekstremistów dających się ponieść zapałowi aż do przesady. Być może ten drugi powód był nawet ważniejszy od pierwszego. LePic miał obowiązek donosić o braku rewolucyjnego ducha u Theismana i robił to, ale zachowywał dla siebie prawdziwą głębię jego niezadowolenia. W sumie nie powinien był tak postępować, ale miał pewność, że lojalność wobec Republiki i własnej przysięgi będzie u Theismana przeważała nad brakiem świadomości politycznej. Dotąd w każdym razie tak było.

Theisman uśmiechnął się równie porozumiewawczo i tylko trochę mniej szczerze, mimo iż był nieświadom myśli LePica. Miał jednak aż zbyt dużo okazji, by docenić, o ileż lepszego komisarza niż przytłaczającej większości kolegów po fachu sprawił mu los. Co prawda nie zaryzykowałby zaufania LePica na tyle, by wziąć udział w czymkolwiek sprzecznym z wyznawanymi zasadami, ale przynajmniej miał pewność, że tamten nie czeka na okazję, by go wykończyć, i nie skorzysta z niej choćby po to, żeby mu podłożyć świnię. Na tyle miał już okazję go sprawdzić i poznać. A widział w akcji indywidua łączące w sobie podejrzliwość paranoika z gorączką rewolucjonisty albo kretynów żądnych władzy. Oba gatunki były równie niebezpieczne i przekonane, że są lepszymi znawcami strategii niż oficer po trzydziestu latach praktyki. Poza tym ich wzajemny stosunek pozwalał na wprowadzenie choć elementu humoru czy też odprężenia, o czym z kolei wiedzieli członkowie jego sztabu i co wszystkim było potrzebne. Przynajmniej tak długo, jak nie zacznie być zbyt pewien siebie, bo jeśli on sam lub któryś z jego sztabowców pokaże LePicowi, że zajmuje się czymś, czym nie powinien, a czego on nie będzie w stanie zignorować, skończą się żarty, a zaczną schody… prowadzące wprost przed pluton egzekucyjny.

— Przyszła jakaś wiadomość od towarzyszki Ransom? — spytał LePic, przerywając ciszę.

— Nie sądzę… — mruknął Theisman i spytał, spoglądając na Casleta: — Tepes nawiązał już kontakt?

— Jedynie rutynowy z kontrolą lotów, towarzyszu admirale.

— Rozumiem… dziękuję, towarzyszu komandorze — LePic skinął mu poważnie głową.

Z początku żywił pewne wątpliwości co do Warnera Casleta, ale w krótkim czasie ten udowodnił swą wartość i LePic jedynie mógł zacząć żałować, że góra nie ma podobnej opinii o młodym oficerze. Pozostało mu jedynie dokładać starań, by go zrehabilitować w raportach. Ale to wymagało czasu i stosownej ostrożności.

LePic odwrócił się ponownie ku holomapie, obserwując zielony koralik przedstawiający krążownik liniowy Tepes. I starannie stłumił westchnienie, oceniając nastrój panujący w pomieszczeniu. Co prawda doświadczeni oficerowie potrafili dobrze ukrywać swe uczucia za kamiennymi minami i formalnym zachowaniem, ale w ciągu ostatnich sześciu lat nabrał pewnej wprawy w czytaniu mowy ciała i innych subtelności jak ton głosu czy raczej jego brak. To, co wyczuł teraz, napełniło go smutkiem, ale był na tyle uczciwy, iż przyznał sam przed sobą, że tego właśnie się spodziewał. Smutne i zarazem uzasadnione było to, że prawie wszyscy obecni czuli strach i obrzydzenie w stosunku do gościa. Ci, którzy nie podzielali obrzydzenia, czuli strach i nienawiść. I to w stosunku do członka Komitetu Bezpieczeństwa Publicznego.



* * *


Była niższa, niż sądził.

Tak prozaiczna nuta we własnej obserwacji zaskoczyła Theismana, było to bowiem pierwsze wrażenie, gdy Cordelia Ransom weszła do jego gabinetu. Wydało mu się to w jakiś sposób… niewłaściwe, że w takim momencie uderzyło go coś tak trywialnego. Niemniej była to prawda, i ukrywając starannie zaskoczenie, gdy wstał na jej powitanie, uzmysłowił sobie, że jest to wbrew pierwszej ocenie całkiem istotne. Po nagraniach i przekazach na żywo spodziewał się kogoś przynajmniej o dziesięć centymetrów wyższego, a stworzenie takiego wrażenia musiało wymagać starannej pracy kamer i obróbki materiału przed emisją. Nie było to trudne, ale równocześnie nie mógł to być przypadek. Skoro więc poleciła wykonywanie takiego zabiegu, musiało być to dla niej istotne. A to już sporo mówiło o charakterze i psychice…

Oczy miała błękitne, acz nieco ciemniejsze niż on. I znacznie bardziej zimne oraz pozbawione wyrazu niż wyglądały w holowizji, ale tego akurat się spodziewał. Przypominały oczy węża. Niewielką satysfakcję sprawiło mu, że słusznie odgadł motywy, dla których Ransom sięgnęła po władzę.

W ślad za nią weszło dwóch masywnych ochroniarzy ubranych po cywilnemu i przywodzących na myśl ziemskie goryle. Theisman gotów był się założyć o każdą kwotę, że zostali wybrani z uwagi na masę mięśni, nie sprawność mózgu, co potwierdzały twarze nawet nie tęskniące za inteligencją, gdyż było to dla nich obce słowo. Obaj zachowywali się niczym doskonale wytresowane i celowo pozbawione wyobraźni neorotwailery. Rozejrzeli się, jeden stanął przy drzwiach, drugi przeszedł przez gabinet do drzwi prowadzących do łazienki, otworzył je, obrzucił aseptycznie wręcz czyste pomieszczenie szybkim spojrzeniem, zamknął drzwi i wrócił do towarzysza. Obaj zamarli, flankując drzwi. Przez całą operację nie zamienili słowa, za to widać było, że są gotowi użyć broni na każdy znak. Rozpięte marynarki miały pod lewymi pachami specyficzne wybrzuszenia jednoznacznie wskazujące, gdzie noszą broń.

Theisman doszedł do wniosku, że porównanie z gorylami jest obraźliwe.

Dla goryli.

— Witam w systemie Barnett — powiedział, wstając, gdy ochroniarze znieruchomieli. — Mam nadzieję, że wizyta będzie udana.

— Dziękuję, towarzyszu admirale — odparła, podając mu dłoń.

Okazała się dziwnie ciepła i delikatna — Theisman podświadomie oczekiwał zimnej i przypominającej szpon kończyny, ale zdołał nie okazać zaskoczenia. Uśmiechnęła się do niego, co było błędem, jeśli próbowała go oczarować — była atrakcyjną kobietą, ale widok pozbawionych jakiegokolwiek wyrazu oczu i białych, doskonałych zębów odsłoniętych przy tej okazji przywiódł mu na myśl thalasiańskiego megarekina.

— Proszę się do mnie zwracać „towarzyszko sekretarz” — poleciła. — Tak będzie najprościej i najlepiej, gdyż przybyłam jako sekretarz informacji, a nie w oficjalnej misji dochodzeniowej. Ach, i zrezygnowaliśmy oficjalnie z używania niegramatycznej formy „wy” w odniesieniu do pojedynczych osób. „Pan” lub „ty” sprawdza się jednak znacznie lepiej.

— Jak pani sobie życzy, towarzyszko sekretarz — odparł posłusznie, ani przez moment nie wierząc, że nie sprowadziło jej tu prywatne śledztwo.

W jej oczach błysnęło coś na kształt rozbawienia i natychmiast zgasło. Puściła jego dłoń i powiedziała:

— Życzę sobie i dziękuję.

Po czym rozejrzała się niespiesznie po gabinecie. Uniosła brwi, widząc jego wypłowiałą świetność, ale nie skomentowała, tylko dostojnie usiadła we wskazanym fotelu. Po czym oparła się wygodnie i założyła nogę na nogę. Theisman usiadł na drugim, na wszelki wypadek woląc nie siadać za biurkiem, by nie robić wrażenia, że próbuje podkreślić własny autorytet.

— Coś do picia, towarzyszko sekretarz? — spytał. — Mam nadzieję, że zje pani kolację ze mną, towarzyszem komisarzem i wybranymi oficerami z mego sztabu, ale jeśli ma pani ochotę na coś przed kolacją…

— Dziękuję, ale nie, towarzyszu admirale. Doceniam troskliwość, natomiast nie mam na nic ochoty. Poza rozmową z panem.

— Jak pani sobie życzy — powtórzył, także siadając wygodniej, ale zachowując postawę uprzejmego skupienia.

Znów coś na kształt rozbawienia błysnęło w jej oczach. Być może dawno nie widziała tej odmiany psychicznego judo. Theisman nie próbował zgadywać — wiedział, że jest to jego najskuteczniejsza forma obrony, i nie zamierzał się podkładać. Zachowując uprzejme milczenie i oddając rozmówcy inicjatywę, przynajmniej nie ryzykował palnięcia czegoś. A w rozmowie z kimś takim najdrobniejsze faux pas mogło mieć najgroźniejsze konsekwencje. Wyglądało na to, że jego ostrożność sprawia jej przyjemność, pozwoliła bowiem, by cisza przeciągnęła się jeszcze o dobre kilkanaście sekund, nim ponownie zabrała głos.

— Podejrzewam, że zastanawia się pan, po co właściwie tu przybyłam, towarzyszu admirale.

Theisman wzruszył nieznacznie ramionami.

— Zakładam, że powie mi to pani, jeżeli mam się okazać pomocny w realizacji pani planów, towarzyszko sekretarz.

— W rzeczy samej zrobię to — przyznała, a potem przekrzywiła głowę i spytała: — Niech mi pan powie: zaskoczyłam pana, chcąc rozmawiać bez świadków?

W pierwszym odruchu chciał zauważyć, że mają dwóch świadków, ale zrezygnował — najwyraźniej dla niej obaj ochroniarze byli ruchomym elementem wyposażenia, a nie istotami ludzkimi. W drugim odruchu chciał zagrać durnia, ale z tego też zrezygnował — głupcy bez politycznych pleców nie zostawali admirałami nawet w Ludowej Republice, a on pleców nie miał, o czym oboje wiedzieli. W takiej sytuacji granie głupka było po prostu niebezpieczne.

— Prawdę mówiąc, byłem zaskoczony — przyznał. — Jestem jedynie dowódcą obrony systemu i sądziłem, że na osobności i wpierw będzie pani chciała porozmawiać z towarzyszem komisarzem LePicem.

— Porozmawiam — zapewniła go. — Ale jako członek Komitetu, a z panem chciałam porozmawiać jako szef propagandy. Bo to jest główny powód mojego tu przybycia i potrzebuję nie tylko pańskiej pomocy, ale także i porady, towarzyszu admirale.

— Mojej porady? — zdziwił się szczerze.

Musiała usłyszeć tę szczerość, bo oczy jej gwałtownie rozbłysły.

— Właśnie porady. Jestem pewna, że zdaje pan sobie sprawę, że od początku wojny prawie wyłącznie bronimy się. Nie jest to naturalnie wina naszej bohaterskiej Ludowej Marynarki — dodała, ponownie błyskając zębami w uśmiechu.

I zrobiła przerwę.

Ponieważ Theisman nie zareagował w żaden sposób, po paru sekundach kontynuowała:

— Skorumpowane, imperialistyczne zapędy i niekompetencja ciemięzców Legislatorów spowodowały zdradę ludu i Republiki tak na froncie domowym, jak i wojskowym. Jeśli chodzi o kwestie domowe, to systematycznie rabowali oni kraj, powiększając nędzę ludu przez chciwość i żądzę luksusu, jak i po to, by mieć za co rozwijać machinę terroru niezbędnego do tłumienia zdrowych, rewolucyjnych ruchów opierających się bezwzględnemu wyzyskowi ludu. Wojskowo ich przestępcza zbytnia pewność siebie doprowadziła do szeregu klęsk w walkach nadgranicznych, w których zmarnowali naszą początkową przewagę liczebną i pozwolili zepchnąć nasze bohatersko walczące siły z zaplanowanych pozycji, i to do tego w nieładzie. Zgodzi się pan z tą analizą, towarzyszu admirale?

Theisman potrzebował dużej mobilizacji woli i dłuższej chwili, by być w stanie wyartykułować coś, co zabrzmiałoby logicznie. Wolał zacząć od bezpieczniejszego i zyskać na czasie, by ochłonąć.

— Naprawdę trudno wypowiadać mi się w jakichkolwiek kwestiach natury wewnętrznej, towarzyszko sekretarz. Jak może pani wie, wychowywałem się w domu dziecka, a prosto ze szkoły poszedłem do floty, więc nigdy tak naprawdę ani nie pracowałem, ani nie żyłem po cywilnemu. Nie mam także rodziny i w pewnym sensie można powiedzieć, że zawsze byłem na służbie. Dlatego nie potrafię ocenić warunków życia przeciętnego cywila czy to przedtem, czy obecnie. Na dodatek na Haven byłem w ciągu ostatnich piętnastu standardowych lat ledwie parę razy, i to w sprawach służbowych, więc krótko. Przykro mi, ale nie mam pojęcia, jak zmieniły się warunki życia po zamachu.

— Rozumiem… — Ransom splotła dłonie i uniosła brwi. Najwyraźniej zdecydowała, że ostrożność wypowiedzi rozmówcy ją bawi, natomiast nie oznaczało to bynajmniej, że pozwoli mu się ogólnikami wyłgać od odpowiedzi.

— Sądzę, że nie zdawałam sobie tak do końca sprawy, jak hm… odseparowany jest od spraw codziennego bytu oficer Ludowej Marynarki — powiedziała powoli. — Może zresztą tak jest lepiej… z drugiej strony powinno to dać panu możliwość wyrobienia sobie lepszego obrazu sytuacji w odniesieniu do militarnych kwestii, prawda towarzyszu admirale?

— Mam przynajmniej taką nadzieję — zgodził się Theisman.

Naturalnie nie dodał, że nadzieja dotyczy umiejętności wypowiedzi, a nie analizy merytorycznej steku bzdur podanego w formie rewolucyjnego bełkotu uchodzącego za normalny oficjalny język, który przed chwilą usłyszał.

— Doskonale! W takim razie proszę mi powiedzieć, w jaki sposób według pana znaleźliśmy się w takim bagnie — zaproponowała, jakby była szczerze zaciekawiona.

I zabrzmiało to tak przekonująco, że omal nie odpowiedział szczerze. W ostatnim momencie powstrzymały go jej gadzie oczy, działając jak lodowaty prysznic. Była niebezpieczniejsza, niż sądził — wiedział przecież, co odpowiedź choćby zbliżona do prawdy oznacza, a mimo to prawie go do niej nakłoniła, i to nawet nie za bardzo się starając.

Przynajmniej tak to wyglądało.

— Cóż, towarzyszko sekretarz: nie jestem tak uzdolnionym mówcą jak pani, więc może to zabrzmieć nieco obcesowo albo prymitywnie… — powiedział po sekundowym wahaniu. — Otóż bagno, w którym obecnie tkwimy, jest tak głębokie i rozległe, że nadzwyczaj trudno jest podać przyczynę czy nawet najważniejszą grupę przyczyn tego stanu rzeczy. Z całą pewnością przedwojenne dowództwo źle zaplanowało i przeprowadziło otwierające ją operacje, a postawiło nas w niekorzystnej sytuacji strategicznej. Jak pani zauważyła, doprowadziło to do poważnych strat i dezorganizacji, gdyż zostaliśmy zmuszeni do obrony w miejscach do tego absolutnie nie przygotowanych. Dodać do tego należy przewagę techniczną wroga, i to bardzo znaczną. Nie została ona nawet w przybliżeniu właściwie oceniona przed rozpoczęciem działań, a nawet na początkowym ich etapie, co także było powodem poważnych strat. Za to również winę ponoszą poprzedni rząd i dowództwo. Wywiad też się nie spisał, gdyż nie potrafił zebrać prawdziwych informacji ani o rozlokowaniu sił Królewskiej Marynarki, ani o przygotowywanym zamachu. Nie mówiąc już o zapobieżeniu mu. Nie wiem, czy właściwie to uzasadniłem, ale chodzi mi o to, że nasze obecne problemy są wynikiem wszystkiego, co je poprzedzało, a seria porażek na samym początku walk i zamieszanie wywołane udanym zamachem na prezydenta i rząd doprowadziły do dezorganizacji i chaosu, które wykorzystał przeciwnik, kontynuując natarcie i dodatkowo komplikując naszą sytuację. Dlatego też zgadzam się, że niekompetencja i głupota poprzednich władz cywilnych i wojskowych są podstawowymi powodami naszej obecnej sytuacji militarnej.

— Rozumiem — powtórzyła.

A Theisman skrzywił się w duchu — ostatnie stwierdzenie było za bardzo zbliżone do prawdy. Owszem, dowództwo, planując i rozpoczynając wojnę, popełniło serię błędów, przez co utracono inicjatywę i masę okrętów, ale największe straty tak w sprzęcie, jak i w terytorium zostały poniesione już po zmasakrowaniu admirałów. To właśnie czystka spowodowała prawdziwe zamieszanie i strach, które pozwoliły przeciwnikowi zwyciężać jak i gdzie chciał i zadawać im przy tym olbrzymie straty. No, a to już na pewno nie było winą Legislatorów, gdyż przeważająca większość z nich już nie żyła. Tego naturalnie nie powiedział, ale też nie obarczył całą winą i stosownie entuzjastycznie poprzednich władz. A to nie było politycznie poprawne podejście.

Ostateczna ocena jego wypowiedzi i tak należała do Ransom: jeśli uznają za niewystarczająco prawomyślną…

Nie uznała — siedziała i przyglądała mu się spokojnie, po czym kiwnęła głową i lekko pochyliła się ku niemu.

— Cieszę się, że realistycznie ocenia pan sytuację, towarzyszu admirale — powiedziała. — Jak też jej powody. Utwierdza mnie to w przekonaniu, że rozumie pan również, co musimy zrobić, by się wygrzebać z tego bagna.

— Jest kilka spraw, które przychodzą mi do głowy z czysto wojskowego punktu widzenia — przyznał ostrożnie Theisman. — Nie wszystkie są wykonalne, zwłaszcza biorąc pod uwagę nasze ciężkie straty. Ale nie mam stosownych kwalifikacji, by wypowiedzieć się w sprawach ekonomicznych czy politycznych, i obawiam się, że gdybym zaczął coś w tych materiach doradzać, zrobiłbym z siebie durnia, towarzyszko sekretarz.

— Dobrze jest spotkać kogoś, kto zna granice własnej wiedzy i doświadczeń — odparła tak uprzejmie, że miły ton prawie zdołał ukryć szpilę stanowiącą sedno wypowiedzi, po czym uśmiechnęła się i dodała: — Sądzę też, towarzyszu admirale, że mogę panu pokazać, w jaki sposób pańskie dowodzenie tutaj bezpośrednio wpływa na problemy społeczne czy gospodarcze. No i naturalnie na dalszy przebieg działań.

— Zamieniam się w słuch. No i naturalnie jestem gotów zrobić wszystko, co tylko będę mógł, by służyć Republice, towarzyszko sekretarz.

— Jestem tego pewna, towarzyszu admirale. Jestem tego pewna.

Tym razem nie uśmiechała się. Poprawiła nienaganną fryzurę, co musiało stanowić odruch, pomilczała chwilę, a potem przemówiła tonem tak poważnym i pełnym zapału, że kolejny raz udało jej się zaskoczyć Theismana.

— W sumie wszystko sprowadza się do morale. Oczywiście nie próbuję twierdzić, że samo morale jest w stanie zrównoważyć drastyczną różnicę techniczną. Cała odwaga i determinacja wszechświata nie da tłumowi uzbrojonemu w kije i kamienie zwycięstwa nad wyszkoloną piechotą w zasilanych zbrojach. Gdybym próbowała coś takiego głosić, to i tak by mi pan nie uwierzył, prawda?

— Najprawdopodobniej nie — zgodził się Theisman.

— I bardzo słusznie by pan postąpił, towarzyszu admirale. Natomiast jeśli chce pan uzbroić ludzi w coś lepszego niż kije i kamienie, musi pan tę broń albo kupić, albo wyprodukować. A jeśli chce pan, by została właściwie użyta, musi pan też wyszkolić i umotywować żołnierzy. I przekonać cywilów, że żołnierze potrafią ją skutecznie zastosować, jeśli chce pan, by cywile zgodzili się poświęcić i produkować tę broń. Natomiast żołnierzom należy wbić do głów, że są w stanie wygrać, bo inaczej nie będą ryzykowali życia. Zgadza się?

— Całkowicie, towarzyszko sekretarz.

— Doskonale. Cieszę się, że jesteśmy zgodni, gdyż należy pan, towarzyszu admirale, do tej niestety nielicznej grupy naszych oficerów flagowych, którzy udowodnili, że potrafią wygrywać bitwy. I właśnie dlatego tu przybyłam, bo niezwykle ważne jest, by do cywilów dotarło to, że mamy admirałów, którzy wygrywają. Prawie równie ważne jest uzmysłowienie zarówno wojsku, jak i ludności, jakie znaczenie ma system Barnett i jak istotne jest jego utrzymanie. Dlatego też moi podwładni przez następne parę tygodni będą tu nagrywali naprawdę dużo materiału. Naturalnie biorę na siebie odpowiedzialność za zachowanie odpowiednich rzeczy w tajemnicy i ocenzurowanie nagrań, w czym pomoże mi towarzysz komisarz LePic, natomiast byłabym wdzięczna, gdyby polecił pan swoim oficerom, by jak najpełniej i w jak najprostszy sposób odpowiadali na pytania. Chodzi o takie odpowiedzi, by zrozumiał je laik.

— Naturalnie wydam stosowne polecenia, towarzyszko sekretarz, ale jeśli materiał ma zostać podany do publicznej wiadomości, to chciałbym także mieć coś do powiedzenia w kwestii ocenzurowania go. Nie ma wątpliwości, że przeciwnik ogląda równie starannie nasze programy jak my jego, i nie chciałbym ułatwiać mu zadania, zdradzając, jakimi siłami dysponujemy czy jak są one rozmieszczone.

— Oczywiście, że uzgodnimy z panem te wszystkie sprawy — zapewniła go Ransom. — Dobry materiał propagandowy nie musi naruszać zasad bezpieczeństwa czy tajemnicy operacyjnej. Chodzi o to, by był profesjonalnie zrobiony, a to wymaga współpracy obu stron: pytających i pytanych. Informacja to także groźna broń, towarzyszu admirale. Tylko trzeba jej umiejętnie używać: tak, by osiągnąć jak największy możliwy efekt. I żeby tego właśnie dopilnować, przybyłam tu osobiście mimo nawału obowiązków wobec Republiki i Komitetu. Uważam bowiem, że moim najważniejszym zadaniem jest odpowiednie kierowanie informacją publiczną. Mam nadzieję, że mogę liczyć na pomoc pana i pańskich ludzi w wypełnieniu tego właśnie zadania, które uważam za najistotniejsze, towarzyszu admirale.

— Oczywiście, towarzyszko sekretarz. Pomogę pani w każdy możliwy sposób i jestem pewien, że tak samo postąpi każdy podległy mi oficer — zapewnił ją.

Nie dodał z oczywistych powodów, że każdy, kto nie ma skłonności samobójczych, tak właśnie by zrobił, a samobójców wśród podkomendnych jakoś nie zauważył.

— Dziękuję, towarzyszu admirale. Doceniam to. — Ransom uśmiechnęła się radośnie. — I zapewniam, że zrobimy najlepszy możliwy użytek ze spędzonego tu czasu.



ROZDZIAŁ XIV

— No dobrze, komandor Dorcett. Co tak cholernie ważnego się stało? — wiceadmirał Eskadry Czerwonej, dama Madeleine Sorbanne, nie traciła czasu na uprzejmości, jej ton i zachowanie jednoznacznie świadczyły, że zna lepsze sposoby marnowania czasu niż przyjmowanie grzecznościowych wizyt nowo przybyłych kapitanów.

Zwłaszcza takich, do których nie docierała informacja podana przez jej adiutanta, że nie ma czasu. Dlatego filigranowa wiceadmirał jedynie na moment wstała, by uścisnąć dłoń natręta, po czym siadła, jeszcze zadając pytanie. Biurko, za którym siedziała, zasypane było chipami, wydrukami i elektrokartami i zdecydowanie brak było na nim ładu i organizacji typowych dla biurek oficerów RMN. Krótko obcięte, rudosiwe włosy Sorbanne wyglądały tak, jakby miała zwyczaj może nie je rwać, ale przeczesywać palcami za każdym razem, gdy intensywnie myślała. Co musiała robić raczej często.

Trudno się było dziwić stanowi biurka — wiceadmirał Sorbanne była dowódcą stacji Clairmont i przez ostatnie miesiące mogła jedynie bezsilnie obserwować stopniowy ubytek podległych jej okrętów liniowych. Jak dotąd połowa jej sił trafiła do 8. Floty, ale nie oznaczało to zmniejszenia obszaru, za bezpieczeństwo którego odpowiadała. Na dodatek ruch panujący w systemie Clairmont, tak lokalny, jak i tranzytowy osiągnął natężenie zdolne nadwerężyć cierpliwość świętego. Nikt nie miał co prawda zamiaru wystosować wniosku o kanonizację damy Madeleine, a prośba o osobiste spotkanie, przy którym Jessica Dorcett się uparła, musiała ją zirytować. I to do tego stopnia, że nie próbowała tego ukryć.

— Przepraszam, że zakłóciłam pani rozkład zajęć, ma’am — powiedziała komandor Dorcett, ignorując gest wskazujący fotel.

Zamiast tego stanęła w pozycji „spocznij”, co wywołało widoczne zdziwienie Sorbanne.

— Jednakże w tych okolicznościach zdecydowałam, że powinnam pani zameldować o wszystkim osobiście — dodała Dorcett.

— O czym? — spytała znacznie mniej poirytowanym tonem Sorbanne.

Słynęła z tego, że łatwo wpadała w złość. Nie można jej było odmówić zawodowych kwalifikacji. Gdy złość zaczęła przechodzić, zauważyła to, co wcześniej jedynie zarejestrowała — pełną napięcia postawę gościa.

Dorcett wzięła głęboki oddech i oznajmiła:

— Straciliśmy Adler, ma’am.

Sorbanne usiadła prosto, a jej twarz jak za dotknięciem czarodziejskiej różdżki stała się bez wyrazu.

— Jak? — spytała ostro.

Dorcett potrząsnęła głową.

— Nie znam wszystkich szczegółów, ma’am. Windsong był zbyt daleko od planety Samovar w chwili ataku, by sensory pokładowe zdołały wszystko wychwycić, ale ogólny wniosek nie podlega dyskusji: daliśmy się zaskoczyć, a ten, kto zaplanował atak, miał dość odwagi i wyobraźni, by w pełni to wykorzystać… — w jej głosie słychać było gniew i wstyd, choć próbowała zapanować nad uczuciami.

— Proszę wyjaśnić — najwyraźniej Sorbanne dochodziła do równowagi, bo zabrzmiało to zarówno spokojniej, jak i uprzejmiej.

— Komodor Yeargin miała zbyt mało sond na ustawienie pełnej sieci wczesnego ostrzegania, toteż te, którymi dysponowała, rozmieściła na najbardziej prawdopodobnych kierunkach podejścia przeciwnika, ma’am. A okręty rozmieściła na orbicie wokół planety Samovar… i poza moją półflotyllą niszczycieli, której zadaniem była ochrona górnictwa w pasie asteroidów, nie wyznaczyła żadnych okrętów do patrolowania ani też nie rozstawiła żadnych pikiet. — Sorbanne skrzywiła się boleśnie, a Dorcett relacjonowała ponuro dalej: — Okręty Ludowej Marynarki nadleciały znad płaszczyzny ekliptyki systemu tak obliczonym kursem, by ominąć zasięg sond. W ten sposób także moje okręty nie były w stanie ich wykryć, gdyż do systemu planetarnego weszły już jako obiekty balistyczne.

— Okręty Ludowej Marynarki leciały bez napędów? — spytała Sorbanne, najwyraźniej chcąc się upewnić, że słuch jej nie zawodzi.

Komandor Dorcett przytaknęła.

— Musiały wyłączyć napędy, ma’am, albo wywiad myli się całkowicie co do możliwości ich systemów maskujących. Osobiście uważam, że leciały z wyłączonymi napędami, gdyż przeleciały wystarczająco blisko co najmniej dwóch naszych sond, by te po prostu musiały wykryć aktywne impellery. A nie zrobiły tego.

— I w ten sposób leciały aż do rozpoczęcia ataku? — Sorbanne nadal miała problemy z zaakceptowaniem tego, co słyszy.

— Tak, ma’am. I to nie wszystko.

Sorbanne spojrzała na nią ostro. Dorcett wzięła kolejny głęboki oddech i dodała ciszej:

— Użyli zasobników holowanych, ma’am.

— Cholera! — szepnęła z uczuciem dama Madeleine i przymknęła oczy.

Siedziała w bezruchu przez kilkanaście sekund, potem otworzyła je ponownie i spytała:

— Jakimi siłami dysponuje w tej chwili przeciwnik w systemie Adler?

— Byłam zbyt daleko, by mieć całkowitą pewność, ale w mojej ocenie to co najmniej cztery krążowniki liniowe, sześć do ośmiu ciężkich krążowników i około pół tuzina lekkich. Niszczycieli sensory nie wykryły, ale przy tej odległości mogły im umknąć.

Sorbanne ponownie skrzywiła się boleśnie — tym razem powodem była dysproporcja sił obu stron. I to nie uwzględniając zasobników…

— Jak ciężkie straty poniosła komodor Yeargin? — spytała po chwili.

— Ma’am… — Dorcett umilkła, przełknęła ślinę i oświadczyła rzeczowo: — Musiałam się nieprecyzyjnie wyrazić, pani admirał. Poza moimi trzema niszczycielami zniszczone zostały wszystkie nasze okręty przebywające w systemie Adler. Pozostałam tam najstarszym rangą oficerem…

Wiceadmirał Sorbanne nie odezwała się.

Siedziała nieruchomo, wpatrując się w Dorcett i próbując dojść do ładu z tym, co właśnie usłyszała. To, że przeciwnik użył w końcu zasobników holowanych, było niemiłą niespodzianką, ale nie aż takim zaskoczeniem. Każdy myślący oficer wiedział, że Ludowa Marynarka musiała gorączkowo opracowywać własny projekt i wdrożyć go do produkcji, gdy tylko przekonała się, jak skuteczna jest to broń w takim zastosowaniu, jak zrobił to Sojusz. Natomiast to, że przeciwnik wreszcie jej użył, w połączeniu ze sposobem, w jaki to zrobił, oraz efektem, jaki osiągnął — to przekraczało w pierwszym momencie granice pojmowania. I było zupełnie nieoczekiwane. A wpływ, jaki to wywrze na morale, będzie po prostu katastrofalny.

Powoli opadła na oparcie fotela, nadal patrząc na Dorcett, ale tak naprawdę jej nie widząc. Przed oczyma miała bowiem twarz Frances Yeargin… zawsze zbyt pewnej siebie i aroganckiej, a ostatnimi czasy w dodatku pełnej pogardy dla przeciwnika… Była to swego rodzaju zemsta losu… głównie za głupotę i lenistwo: skoro wiedziała, że ma za mało sond, należało dziury zatkać niszczycielami. A ta idiotka zachowała się, jakby została do Adler wysłana na wakacje!

Co w tej chwili było już i tak bez znaczenia.

Yeargin była martwa, ale jej niesława, a właściwie hańba dopiero się rozpoczęła. Historycy nie zostawią na niej suchej nitki, bo w dziejach Royal Manticoran Navy nie było podobnej do tej klęski… Następne pokolenie analityków będzie badać najdrobniejsze nawet aspekty bitwy o Adler z bezstronnością naukowców, ale z tego, co już usłyszała, wynikało, że nie ma najmniejszej wątpliwości, kto jest winny. Nie trzeba było szukać kozła ofiarnego.

To zresztą także chwilowo nie było ważne. Ważna była utrata wszystkich okrętów oraz prawie wszystkich ludzi — użycie zasobników z zaskoczenia i na małą odległość musiało spowodować masakrę, gdyż załogi w większości nie były w skafandrach próżniowych, a przy tak błyskawicznym zniszczeniu okrętów do kapsuł ratunkowych mogło udać się bardzo niewielu.

W tym momencie uświadomiła sobie coś jeszcze i natychmiast wróciła do rzeczywistości, ponownie koncentrując wzrok na stojącej przed biurkiem Dorcett.

— Skoro została pani dowódcą placówki i jest pani tutaj, to kto pozostał w systemie Adler, komandor Dorcett? — spytała.

— Nikt, ma’am. Miałam trzy niszczyciele i uznałam, że najważniejsze jest jak najszybsze zawiadomienie jak największej liczby systemów, przez które przelatują dostawy i uzupełnienia. Dlatego Windsong przybył tu, a pozostałe dwa poleciały do Quest i Treadway.

— Rozumiem — odparła prawie mechanicznie Sorbanne i Dorcett poczuła, jak coś łapie ją za gardło.

Próbowała nad sobą zapanować, ale gdy Sorbanne potrząsnęła ze smutkiem głową, zrozumiała, że jej się nie udało.

— To nie pani wina, komandor Dorcett — westchnęła Sorbanne, masując nasadę nosa. — Założyła pani, że większą korzyść przyniesie nam jak najszybsze zaalarmowanie jak największej grupy dowódców w sąsiednich systemach, by jak najmniej naszych okrętów i statków wpadło w pułapkę, jaką stał się Adler. I założyła pani, że będzie to lepsze niż uciekanie przed okrętami Ludowej Marynarki po obrzeżach systemu, prawda?

Dorcett przytaknęła bez słowa.

— To była właściwa decyzja podjęta na podstawie dostępnego pani stanu wiedzy. — Sorbanne przestała masować nos i opuściła rękę. — I tak też napiszę w raporcie do Admiralicji. Niestety popełniła pani błąd… a raczej przybyła pani za późno.

— Za późno, ma’am? — powtórzyła komandor Dorcett, czując coś lodowatego w żołądku.

— Pięć dni temu Clairmont opuścił konwój złożony z siedemnastu statków w eskorcie sześciu okrętów. W ciągu najbliższych dwunastu godzin powinien on dotrzeć do Adler, a ponieważ nie zastanie tam nikogo, kto mógłby go ostrzec… — Sorbanne umilkła i wzruszyła wymownie ramionami.

A na komandor Dorcett spadły równocześnie: zrozumienie i poczucie winy.



* * *


Alistair McKeon siedział u szczytu stołu, obserwując przebieg posiłku i gości. Ten pierwszy był smaczny i dobiegał powoli końca, ci drudzy zajęci byli winem i prowadzonymi symultanicznie rozmowami na rozmaite tematy. McKeon poczuł przyjemne zadowolenie gospodarza z udanego spotkania towarzyskiego.

Honor jako gość honorowy siedziała po jego prawej stronie, mając naprzeciwko siebie komandora Taylora Gillespiego, pierwszego oficera HMS Prince Adrian. Obok niego siedziała komandor porucznik Geraldine Metcalf, oficer taktyczny krążownika, a naprzeciwko niej zasiadał Nimitz. Resztę krzeseł zajmowali oficerowie ze sztabu Honor i porucznik-chirurg Enrico Walker, lekarz pokładowy McKeona. Przed drzwiami jadalni wartę trzymali James Candless i Marine z kontyngentu pokładowego Prince Adriana, LaFollet i Whitman stali zaś w pomieszczeniu, starając się wtopić w ściany i nikomu nie przeszkadzać. Mieli w tym wprawę, więc prawie im się udawało, niemniej ich obecność przypominała wszystkim, że dowódcą 18. Eskadry jest feudalna pani.

McKeon wiedział, że niektórzy oficerowie Royal Manticoran Navy w dalszym ciągu uznawali Honor i jej pozycję za śmieszne czy irytujące. Pewna część obywateli Gwiezdnego Królestwa Manticore (głównie cywilów, ale znalazło się też kilkudziesięciu oficerów o wyjątkowym lenistwie umysłowym czy uprzedzeniach) nigdy nie zadała sobie trudu modyfikacji raz wyrobionych poglądów na temat Graysona i jego floty. Uznawali Graysona za twór rodem z komedii historycznej, czyli za zacofane zadupie zamieszkane przez religijnych fanatyków obdarzonych na dodatek manią wielkości. Podobnie pogardliwie traktowali całą arystokrację graysońską i Marynarkę Graysona. Przytłaczająca większość korpusu oficerskiego RMN szanowała czy podziwiała osiągnięcia Honor, ale zawsze znaleźli się tacy, którzy mówili, że wszystko zawdzięcza wyłącznie szczęściu, a czy robili to z zazdrości, braku kwalifikacji czy prawdziwych przekonań, to już był ich problem.

Nie było sensu się tym martwić, bo zawsze znajdą się durnie w typie Jurgensa czy Lemaitre uważający Honor za narwaną i przekonani, że straty w ludziach i okrętach w każdej dowodzonej przez nią bitwie były tak wysokie, gdyż nie przemyślała wystarczająco dobrze tego, co należy zrobić, nim rzuciła się w wir walki. To, że żaden inny dowódca z podobnej sytuacji nie wyprowadziłby nikogo, nie miało dla nich znaczenia. No i naturalnie nawet w najlepszym społeczeństwie znajdzie się element do natychmiastowego odstrzału w rodzaju Younga czy Housemana, których nie interesowało nic poza własnym zdaniem i uprzedzeniami.

McKeon przerwał rozmyślania i sięgnął po kielich, obserwując Honor, która rozmawiała w tym czasie z Walkerem, i uśmiechnął się w duchu — on i tak wiedział, jak dobra jest Harrington. Admiralicja również.

I to było najważniejsze.

Honor odwróciła się ku niemu, jakby czując, że o niej myśli, i uśmiechnęła się. Uniósł lekko kielich, a ona otworzyła usta, zamachała doń i spojrzała niespodziewanie na kogoś ponad jego ramieniem. McKeon zerknął na nią pytająco, ale ponieważ nic nie powiedziała, odwrócił się, by spojrzeć tam gdzie ona. I zaskoczony uniósł brwi.

Jego osobisty steward Alex Maybach pilnował bowiem dwóch młodszych stewardów wtaczających właśnie przez drzwi do kuchni wózek z olbrzymim cukierniczym wykwitem. Wykwit ów, popularnie zwany tortem, miał przynajmniej metr długości i z grubsza przypominał kształt krążownika — dla mniej rozgarniętych napisano na nim nawet „Prince Adrian”. W całość poutykane były zapalone świeczki, dopełniając szoku.

Wpatrując się w tort z osłupieniem, McKeon próbował zrozumieć, w jaki sposób Maybach zdołał przed nim ukryć i przygotowania, i przede wszystkim efekt końcowy. Nadal się nad tym zastanawiał, gdy ktoś dał znak i jadalnię wypełniła kakofonia dźwięków. Jedynie ktoś naprawdę miłosiernie nastawiony do obecnych nazwałby je śpiewem. McKeon odwrócił się gwałtownie i spojrzał wściekle na obecnych. Ci, którzy z racji rangi mogli sobie na to pozwolić, wyszczerzyli się doń radośnie, ci, którzy woleli sobie nie pozwalać na taką poufałość, robili co mogli, by zachować powagę — generalnie z miernym skutkiem. Czary dopełniło radosne bleeknięcie Nimitza i gospodarzowi opadły ręce.

— …laaaat! — śpiewający okazali łaskę i zakończyli na podstawowej wersji, po czym przeszli do oklasków i wiwatów.

McKeon potrząsnął z rezygnacją głową.

— Jak ci się to udało? — spytał cicho Honor, korzystając z ogólnego zamieszania.

Nie miał cienia wątpliwości, czyja to sprawka — jego oficerowie mogli go w podobny sposób zaskoczyć w mesie oficerskiej, ale żaden nie odważyłby się zrobić tego w jego własnej jadalni. Honor naturalnie się odważyła, ale zorganizowanie zasadzki wymagało jakiegoś kontaktu z kimś na pokładzie, jako że do czasu awarii filtra nie planowała nawet przylotu na jego okręt. A o każdej wiadomości z okrętu flagowego musiał być powiadomiony jako kapitan, więc w jaki sposób…

— Pamiętasz długaśną listę części i parametrów technicznych, które komandor Sinkowitz przesłał twojemu pierwszemu mechanikowi? — wesołe pytanie Honor przerwało mu spekulacje.

Skinął potakująco głową.

— W tej wyliczance była moja osobista prośba do komandora Pallisera przekazana następnie Alexowi. Chyba nie sądziłeś, że pozwolimy ci się wyślizgać bez urodzinowego przyjęcia?!

— Mogłem mieć nadzieję — jęknął zrezygnowany.

Honor roześmiała się, wstała i wyciągnęła ku niemu rękę. Gwar ucichł, gdy McKeon także wstał i ujął ją w swoją dłoń. Honor rozejrzała się po obecnych, spojrzała mu w oczy i powiedziała po prostu:

— Wszystkiego najlepszego w dniu urodzin, Alistair: od nas wszystkich. — Ktoś zaczął klaskać i natychmiast umilkł, gdy uniosła lewą dłoń, prosząc o ciszę. — Jak sądzę, twoi oficerowie mają coś dla ciebie: ja przynajmniej na ich miejscu bym tego dopilnowała, ale postanowiłam też dać ci prezencik.

Puściła jego dłoń i wyciągnęła rękę w stronę Roberta Whitmana. Ten zrobił trzy kroki niczym na paradzie i podał jej wyjętą z kieszeni paczuszkę, po czym wyprężył się za jej plecami w pozycji zasadniczej. Andrew LaFollet także stanął na baczność. Obecni z rosnącą uwagą przyglądali się, jak Honor wręcza paczuszkę McKeonowi.

Ten wziął ją, nie ukrywając zaskoczenia, i spojrzał na nią pytająco. Honor uśmiechnęła się lekko i potrząsnęła głową. Było to co najmniej dziwne zachowanie, zwłaszcza biorąc pod uwagę zachowanie jej gwardzistów, toteż czym prędzej rozerwał błyszczące opakowanie.

W środku było proste, czarne pudełeczko.

McKeon spojrzał na Honor, wziął głęboki oddech i powoli je otworzył. I ze świstem wypuścił powietrze z płuc. Wewnątrz na wyłożonej jedwabiem poduszeczce znajdowała się para złotych dystynkcji Royal Manticoran Navy. Tyle tylko, że nie były to pojedyncze planety kapitana z listy, ale podwójne — dokładnie takie same jak te widniejące na kołnierzu kurtki mundurowej Honor Harrington. Przypatrywał się im przez parę sekund, nim wziął się w garść i uniósł wzrok.

I napotkał poważne, radosne spojrzenie Honor.

— Gratulacje, Alistair — powiedziała z uczuciem. — Oficjalnie co prawda awans zostanie ogłoszony dopiero, gdy wrócimy do systemu Yeltsin, ale Admiralicja potwierdziła go, zanim odlecieliśmy, a admirał Matthews wiedział, że chcę ci osobiście o tym powiedzieć, dlatego przekazał mi tę wiadomość. A ja, gdy tylko dowiedziałam się o awarii filtra, zdecydowałam, że twoje urodziny są wręcz idealną okazją.

Nikt nic nie powiedział, nie całkiem wiedząc, czy właściwie zrozumiał słowa Honor, i McKeon w tym dopiero momencie pojął, że poza gwardzistami nie powiedziała nic nikomu… no i poza Venizelosem, który jako jedyny uśmiechał się szeroko. Przełknął ślinę i przekręcił dłoń tak, by wszyscy zobaczyli, co jest w pudełku. Przez sekundę jeszcze panowała cisza, potem wybuchły wiwaty.

— Gratulacje, skipper! — komandor Gillespie złapał za kielich, poczekał, aż reszta zrobi to samo, i spytał niewinnie. — Jeżeli dostaje pan awans, to znaczy, że ja dostanę Adriana?

— Jedynie jeśli dział personalny okaże się naprawdę zdesperowany! — warknął McKeon.

Gillespie ryknął śmiechem, a McKeon pokręcił z podziwem głową:

— Ja komodorem?!

Honor położyła mu delikatnie dłoń na ramieniu.

— Zasługujesz na to — powiedziała łagodnie, ale i stanowczo zarazem — i cieszę się, że tak się stało. Naturalnie dwóch komodorów w jednej eskadrze to za dużo, więc cię stracę, ale i tak cieszę się, że awansowałeś. A biorąc pod uwagę tempo rozbudowy 8. Floty, sądzę, że admirał Wbite Haven najprawdopodobniej znajdzie dla ciebie coś odpowiedniego.

— Ja… — McKeon zamilkł, najwyraźniej nie do końca pewien, jak wyrazić to, co czuje, po czym po prostu położył swoją dłoń na jej dłoni i powiedział cicho: — Dziękuję. To wielki komplement. Zwłaszcza od ciebie.

Tym razem Honor nic nie odrzekła. Jedynie uścisnęła jego dłoń i z uśmiechem usiadła. McKeon odchrząknął i oznajmił głośno:

— No dobra, wystarczy tego zamieszania! — potoczył zdecydowanym spojrzeniem po obecnych i dodał: — Tak się nie zachowują królewscy oficerowie ani ich sojusznicy! Nie dość, że okazaliście karygodną pomysłowość i poczucie humoru, to jeszcze wykazaliście się całkowitym lekceważeniem protokołu przyjęcia urodzinowego! To ofiara, czyli solenizant, ma zdmuchnąć świeczki na torcie i to jest początek imprezy. Jak się nie nauczycie właściwych priorytetów i kolejności, to z żadnym się nie podzielę moim tortem!



* * *


Wczesnym rankiem następnego dnia HMS Prince Adrian dotarł do granicy wyjścia z nadprzestrzeni systemu Adler. Honor spędziła czas na pokładzie przyjemnie, a wspomnienie udanej niespodzianki zwiększało radość. Zorganizowanie wszystkiego w tak krótkim czasie, i to bez wzbudzania podejrzeń tak zwracającego na wszystko uwagę kapitana jak McKeon, było znacznie bardziej skomplikowanym przedsięwzięciem, niż mu powiedziała, i w sumie była dumna, że jej się udało.

Przy tej okazji uświadomiła też sobie, że jest bardziej rozpuszczona, niż sądziła. Alex Maybach był dobrym stewardem, ale jej brak było zawsze gotowego, a nigdy niewidocznego MacGuinessa, a zwłaszcza kubka kakao na dobranoc — zawsze ciepłego, obojętne o której godzinie by to „dobranoc” następowało. Dlatego też nie miała nic przeciwko powrotowi do „domu”. Chciała, by znaleźli się w normalnej przestrzeni i by Scotty mógł ją odwieźć na okręt flagowy.

Chwilowo jednak znajdowała się na mostku Prince Adriana wraz z Venizelosem i LaFolletem. No i naturalnie z Nimitzem na ramieniu. I przyglądała się przygotowaniom do wyjścia z nadprzestrzeni. Andrew znalazł jakiś kąt, w który się wtulił, ale i tak wyglądał na gnębionego lekką klaustrofobią, za co trudno go było winić. Nie była to właściwie klaustrofobią, ale niechęć do zbyt dużej liczby osób na zbyt małej powierzchni. Honor wolałaby mieć obok siebie także McGinley, ale dla niej po prostu nie było już miejsca w ciasnym pomieszczeniu. Wtedy któreś z nich musiałoby przeszkadzać obsadzie mostka w wykonywaniu obowiązków i choć Honor wiedziała, że może to zrobić, było to bez sensu. Obsada musiała tu być, by okręt sprawnie funkcjonował, jej oficer operacyjny nie musiała, więc sprawa była jasna. Co prawda część starszych stopniem oficerów zrobiłaby po swojemu, ignorując logikę i niewygody innych…

Problem ciasnoty wynikał z tego, że ciężkie krążowniki klasy Prince Consort, do której należał Prince Adrian, zostały zaprojektowane ponad sześćdziesiąt standardowych lat temu, kiedy to Roger III rozpoczął poważną rozbudowę Królewskiej Marynarki. Decyzja ta spowodowana została rosnącym zagrożeniem ze strony Republiki Haven, a zasady projektowania okrętów stanowiły odbicie dążenia, by jak najszybciej i jak najtaniej zbudować jak najsilniej uzbrojony okręt. Dlatego też projektanci w ogóle nie przewidzieli czegoś takiego jak pomost flagowy z przyległościami, świadomie rezygnując z funkcji, okrętu flagowego we wszystkich krążownikach tej klasy. Uzyskane w ten sposób miejsce i masę spożytkowali na dodatkowy graser i dwie wyrzutnie rakiet na każdej burcie. Dodatkowo mostek został zaprojektowany niezwykle oszczędnie, by nie marnować miejsca. Zamiast zapasowej przestrzeni przewidzianej zwykle na modernizację i rozbudowę systemów kontrolnych, która następowała zawsze, nie wspominając już o ewentualności stworzenia nowych stanowisk, miejsca na mostku było akurat tyle, by pomieścić w miarę wygodnie wszystko, co było potrzebne w chwili budowy okrętu. Oznaczało to, że mostek stawał się w miarę upływu czasu coraz ciaśniejszy, a dodatkowy sprzęt powstający w miarę rozwoju techniki montowano wszędzie tam, gdzie znaleziono wolny jeszcze kawałek miejsca z w miarę sensownym dostępem.

Od samego początku zdawano sobie sprawę z istnienia tego problemu, ale pogodzono się z nim jako nieuniknioną konsekwencją potrzeby posiadania jak największej liczby jak najsilniej uzbrojonych ciężkich krążowników w jak najkrótszym czasie i przy jak najmniejszych kosztach. Rozwiązanie znaleziono proste i logiczne, przynajmniej w teorii. Eskadra to osiem okrętów, a więc w skład eskadry ciężkich krążowników wchodziło siedem okrętów klasy Prince Consort i jeden klasy Crusader przewidziany na okręt flagowy. Niestety to, co wydawało się dobre w teorii, okazało się nie aż tak skuteczne w praktyce. A po rozpoczęciu walk stwierdzono, że jest to całkowity niewypał. I to z paru powodów.

Pierwszym było to, że planując liczbę krążowników klasy Crusader, nie wzięto pod uwagę konieczności napraw i przeglądów okresowych — miano ich zbudować dokładnie tyle, ile było zaplanowanych eskadr ciężkich krążowników. Oznaczało to, że od samego początku będzie w linii brakowało około dwudziestu pięciu procent jednostek flagowych.

Drugim powodem był niejaki sir Edward Janacek, w pewnym momencie Pierwszy Lord Admiralicji rodem ze Zjednoczenia Konserwatywnego. Obciął on mianowicie fundusze przeznaczone na budowę krążowników klasy Crusader o siedemdziesiąt procent, ponieważ w jego mniemaniu jedyną właściwą rolą Royal Manticoran Navy była obrona systemu Manticore i patrole antypirackie. Cokolwiek bardziej zaczepnego konserwatyści uważali za „imperialistyczne awanturnictwo i agresję mogącą sprowokować Republikę Haven”. Prywatnie zaś Janacek uważał, że wysyłanie całych eskadr krążowników, zwłaszcza ciężkich, na odległe placówki było powrotem do polityki kanonierek z ziemskiej historii, którą to politykę ma się rozumieć odrzucał.

Najskuteczniejszą metodą wprowadzenia tych przekonań w życie było ograniczenie dostępnej liczby okrętów flagowych przewidzianych dla eskadr — i to właśnie zrobił. Jako oficjalny powód podał fakt, iż okręty tej klasy są zbyt drogie. W czasach jego rządów ponad połowa ciężkich krążowników RMN wykonywała samodzielne zadania, ganiając z niewielkim skutkiem piratów, a do tego żadne okręty flagowe nie były potrzebne. Większość pozostałych skoncentrowano jako osłonę okrętów liniowych Home Fleet, do czego potrzeba było znacznie mniej jednostek flagowych. W rezultacie braki pozostały w większości nie zauważone.

Prawda wyszła na jaw, gdy rozpoczęła się wojna, i mimo że Janacek od jedenastu lat standardowych nie miał już nic do powiedzenia, skutki jego decyzji nadal dawały o sobie znać. Większość posiadanych przez Królewską Marynarkę ciężkich krążowników stanowiły okręty klasy Crown Prince. Jednak z uwagi na brak możliwości umieszczenia na pokładzie któregokolwiek z nich dowódcy eskadry i jego sztabu ich użyteczność była ograniczona. Większe, ale mniej liczne krążowniki klasy Star Knight miały tę możliwość, ale Admiralicja musiała je przydzielać głównie jako okręty flagowe do eskadr wysyłanych w rejony przygraniczne do eskortowania konwojów czy innych zadań. Oznaczało to większe straty wśród nowszych okrętów i praktyczną niemożliwość pełnego wykorzystania ich potencjału oraz stopniowego zastąpienia przez nie okrętów starszych.

Dodatkowo pozostałe okręty eskadry, czyli ciężkie krążowniki klasy Crown Prince, najczęściej wzmacniały osłonę eskadr liniowych, gdyż na pokładzie dreadnaughta zawsze znalazło się miejsce dla dodatkowego komodora i jego sztabu. Każdy zniszczony czy uszkodzony w walce Star Knight oznaczał wyłączenie z operacji zaczepnych nie jednego, lecz ośmiu krążowników.

W ten sposób starsze okręty otrzymywały bezpieczniejsze zadania od nowszych i ponosiły mniejsze straty.

Zresztą mimo że znacznie nowsze i większe, krążowniki klasy Star Knight również dalekie były od doskonałości. Obie klasy miały bowiem prawie takie samo uzbrojenie ofensywne, natomiast zbyt dużo miejsca na nowszych zajmowała rzeczywiście poważnie wzmocniona obrona przeciwrakietowa.

Okręty klasy Star Knight posiadały mocniejsze generatory osłon burtowych, grubszy pancerz i znacznie lepszą elektronikę oraz obronę antyrakietową. W sumie były o ponad trzydzieści procent trudniejsze do zniszczenia od jednostek klasy Prince Consort.

Zdając sobie sprawę z wad okrętów tej klasy, opracowano nowy model o dziesięć procent większy od Star Knighta i z równomierniejszym stosunkiem uzbrojenia ofensywnego jak i defensywnego. Problem polegał na tym, że najnowsze ciężkie krążowniki klasy Edward Saganami, w których połączono pomysły i rozwiązania RMN i Marynarki Graysona, powinny zacząć być budowane trzy standardowe lata temu. A tak się nie stało, gdyż Admiralicja zdecydowała, że przy ciągłym zapotrzebowaniu na krążowniki flagowe i niewielkich możliwościach stoczni budujących głównie okręty liniowe nie może pozwolić sobie na wprowadzenie okrętów nowej klasy. Budowa — przynajmniej z początku — każdego z nich byłaby dłuższa i bardziej skomplikowana, ponieważ na jaw zaczęłyby wychodzić rozmaite problemy konstrukcyjne, niedopatrzenia czy inne niemożliwe do przewidzenia w fazie projektowania kwestie. Tak działo się z każdą nową klasą, a ciężkich krążowników nadal było za mało. Dlatego też nadal budowano Star Knighty opracowane osiemnaście standardowych lat wcześniej. Naturalnie projekty podlegały modernizacji w miarę rozwoju nowych technik i możliwości, a starsze jednostki stopniowo modyfikowano, niemniej powoli, lecz stale traciły one przewagę nad swymi odpowiednikami używanymi przez Ludową Marynarkę.

I to dokładnie ilustrowało problem, przed którym stanęła cała Królewska Marynarka i który był powodem owej wieczornej scysji między Honor a Hamishem Alexandrem. Przewaga jakościowa okrętów RMN nadal istniała w każdej klasie, ale też w każdej systematycznie malała. A na to Royal Manticoran Navy nie mogła sobie pozwolić, bo przy liczniejszym i zajmującym większy obszar przeciwniku oznaczało to nieuchronną przegraną w długotrwałej wojnie. A ta wojna trwała już długo i nic nie zapowiadało jej szybkiego końca. Jedynym ratunkiem były naprawdę nowatorskie rozwiązania konstrukcyjne i równie nowatorska doktryna wykorzystania tych nowych broni.

Honor zmusiła się, by przestać po raz kolejny roztrząsać oczywistą (przynajmniej dla niej) kwestię, i skupiła uwagę na obserwowaniu komandor porucznik Sarah DuChene, oficera astronawigacyjnego McKeona, kończącej obliczać ostatnie poprawki kursu.

— Gotowi do wyjścia za osiem minut, sir — zameldowała DuChene, podnosząc głowę znad ekranu komputera i spoglądając na kapitana.

— Doskonale. Poruczniku Sanko, proszę poinformować okręt flagowy — polecił McKeon.

— Aye, aye, sir… Nadaję wiadomość — porucznik Russell Sanko, oficer łącznościowy, nacisnął klawisz, nadając skompresowaną i nagraną wcześniej wiadomość, do której dopisana została tylko liczba minut. — Wiadomość nadana, sir.

— Doskonale. Komandor DuChene, proszę przejąć ster.

— Aye, aye, sir. Przejmuję stery. Sternik, proszę przygotować się do wyjścia z nadprzestrzeni na moją komendę.

— Aye, aye, ma’am. Gotów do wyjścia!

Honor podeszła do McKeona i stanęła tak, by mu nie przeszkadzać, ale mieć dobry widok na jego ekran taktyczny. Wyczuł jej obecność — uniósł głowę i uśmiechnął się. Po czym odwrócił się do komandor porucznik Metcalf i zaczął z nią cichą dyskusję, której Honor przysłuchiwała się z zaciekawieniem.

W przeciwieństwie do jej okrętu flagowego Prince Adrian nie był wyposażony w nadajnik umożliwiający łączność z szybkością większą od prędkości światła. Kiedy go projektowano, były to jeszcze marzenia, a zamontowanie całej potrzebnej do tego celu aparatury wymagałoby nie modyfikacji, ale przebudowy połowy okrętu, co mijało się z celem. Każdy okręt posiadający sensory grawitacyjne mógł odbierać takie wiadomości (jeśli wiedział, gdzie szukać sygnału, i miał stosowne kody), a sondy zwiadowcze, w które krążownik był wyposażony, jako efekt nowej technologii i miniaturyzacji posiadały odpowiednie nadajniki. Co prawda znacznie mniejszej mocy niż pokładowe, ale zawsze.

Brak możliwości nadawania z prędkością większą od prędkości światła oznaczał, że skoro Jason Alvarez znajdował się wraz z resztą konwoju dziewięć minut świetlnych za rufą Prince Adriana (co przekładało się na prawie dziewięć dni świetlnych w normalnej przestrzeni), wiadomość nadana przez Sanko dotrze do niego za około sześć minut. Konwój lecący z prędkością równą sześćdziesięciu procentom prędkości światła (odpowiednik 2500 c w normalnej przestrzeni) osiągnie siedem minut później granicę wyjścia z nadprzestrzeni. Nie wyjdzie z niej jednak śladem Prince Adriana natychmiast, ale zatrzyma się i odczeka dwie godziny, nim rozpocznie przechodzenie do normalnej przestrzeni. To opóźnienie pozwoli Prince Adrianowi na sprawdzenie, czy w systemie planetarnym nie kryją się jakieś niemiłe niespodzianki.

Ten środek ostrożności mógł zostać uznany za przesadę i wielu dowódców konwojów darowałoby go sobie, ale Honor uznała, że dwie zmarnowane godziny to żadna cena za uniknięcie nawet hipotetycznego i mało prawdopodobnego zagrożenia. A za bezpieczeństwo konwoju odpowiadała ona i jej decyzja była ostateczna. Dlatego też McKeon upewnił się przed wychodzeniem z nadprzestrzeni, że wszystko jest gotowe do natychmiastowego rozpoczęcia rozpoznania, jak tylko znajdą się w normalnej przestrzeni. A dopilnować tego miała właśnie Metcalf jako oficer taktyczny.

— Wyjście z nadprzestrzeni za minutę! — oznajmiła DuChene.

Na mostku jak zwykle w takim momencie zapanowało napięcie. Choć żaden z doświadczonych członków załóg nie przyznałby się do tego, nikt nie lubił wyjścia z nadprzestrzeni zwłaszcza przy prędkościach osiąganych przez okręty wojenne. Prince Adrian nie wychodził z niej co prawda w trybie alarmowym, ale i tak żołądki wszystkich obecnych na pokładzie ludzi będą protestowały. I każdy o tym wiedział.

— Wychodzimy… teraz! — oznajmiła DuChene. Honor skrzywiła się, zaciskając dłonie w pięści na moment wcześniej, nim jej żołądek runął w dół.



* * *


— Hmm…

Towarzysz komandor Luchner, pierwszy oficer ciężkiego krążownika Ludowej Marynarki Katana, uniósł głowę, słysząc to ciche mruknięcie. Dochodziło od strony porucznika Allwortha, oficera taktycznego krążownika. Co prawda Allworth nie był aż tak dobry jak nowy nabytek kontradmirała Tourville’a Shannon Foraker, ale uczył się od niej szybko. Katana wchodził w skład eskadry Tourville’a od prawie roku, a eskadra miała przez ten czas całkiem dobre osiągnięcia. Przynajmniej jak na standardy Ludowej Marynarki. Jednakże od momentu pojawienia się Foraker coś się zmieniło… wniosła coś, co można by nazwać niewinną pewnością siebie. I najwyraźniej było to zaraźliwe.

Przynajmniej Luchner miał taką nadzieję, obserwując, jak Allworth powoli i delikatnie dostraja coś na swojej konsolecie. Porucznik wpatrywał się z uwagą w odczyty wyświetlone na ekranie, ale to akurat nie było nic nadzwyczajnego — Allworth potrafił znaleźć coś interesującego na każdej wachcie. To, że interesującego wyłącznie dla siebie, bynajmniej mu nie przeszkadzało. Tym razem jednak coś na dłużej niż zwykle przykuło jego uwagę. Najwyraźniej nie mógł się zdecydować, czy to, co widzi, to naturalne zjawisko, czy wręcz przeciwnie.

Luchner westchnął, podszedł do niego i pochylił się nad jego ramieniem.

— Co jest? — spytał cicho.

— Nie jestem pewien, towarzyszu komandorze. — Allworth naśladował Foraker, ale nie aż do tego stopnia, by stosować stare formy grzecznościowe (przynajmniej dopóki nie będzie tak dobry jak ona). — To może nic nie być… albo może to być ślad wyjścia z nadprzestrzeni.

— Gdzie? — spytał ostrzej Luchner.

— Gdzieś tu, towarzyszu komandorze. — Allworth nacisnął klawisz i na ekranie pojawiła się mapa systemu Adler, a na niej niewielki symbol.

Symbol znajdował się w odległości prawie dziewiętnastu minut świetlnych od nich, w pobliżu granicy przejścia w nadprzestrzeń biegnącej dwadzieścia dwie minuty świetlne od gwiazdy typu GO. Luchner zmarszczył brwi — odległość była zbyt duża, by mogły go wykryć sensory pokładowe. Allworth odezwał się, zanim zdążył zadać pytanie.

— Zarejestrowała go nasza sonda numer jedenaście.

— A co, jeśli naturalnie wolno spytać, robi tam nasza sonda zwiadowcza? — spytał niezwykle uprzejmie Luchner.

— Towarzysz kapitan Turner poprosił nas o czasowe przejęcie tej części przydzielonej mu strefy obserwacji, towarzyszu komandorze — poinformował z szacunkiem Allworth. — Główny zestaw sensorów grawitacyjnych Nuady jest uszkodzony, a zapasowy zaczął niedawno szwankować. Żeby spróbować to naprawić, trzeba było odłączyć sensory pasywne, i do ukończenia napraw Nuada może polegać wyłącznie na sondach. Jednakże obsadzenie całej przydzielonej strefy sondami doprowadziłoby do przeciążenia systemów telemetrycznych krążownika. Dlatego do czasu naprawienia zapasowych sensorów grawitacyjnych Nuada może nadzorować nie więcej niż dwie trzecie wyznaczonej strefy. No więc zgodziłem się mu pomóc.

Luchner tak go spiorunował wzrokiem, że Allworth zbladł. Nie żeby Luchner wątpił w prawdziwość tego, co usłyszał — oba okręty już współpracowały, dzięki czemu miały na koncie dwa niszczyciele RMN i szybki frachtowiec, który zapuścił się samodzielnie do systemu, i to właśnie w trakcie pościgu za drugim niszczycielem Nuada stracił dwie trzecie sensorów grawitacyjnych. Awaria zapasowych sensorów była pechem, ale zdarzało się to częściej, niż można było przypuszczać z uwagi na braki w wyszkoleniu załóg i wprowadzanie zmodernizowanych systemów, zanim obsługa zdążyła do końca opanować posługiwanie się starymi. Kapitan Turner miał wybitnego pecha, tracąc zapasowe sensory grawitacyjne, gdyż nie wiadomo było, jak długo potrwa ich naprawa, o ile w ogóle się uda.

Luki w wiedzy załóg nie były winą dowódców czy kadry oficerskiej na okrętach, lecz zbyt szybkiego, a zatem pobieżnego szkolenia kandydatów. Zwłaszcza tych rekrutujących się z szeregów Dolistów. Wiedział o tym każdy oficer liniowy. Obecni rekruci, mimo że głupsi i gorzej wykształceni od przedwojennych, szkoleni byli dwa razy szybciej, czyli w minimalnym możliwym czasie, i na dobrą sprawę wszystkiego musieli uczyć się już w trakcie służby.

Była to prawda, którą władze ignorowały. Straty poniesione w walce i wynikające z czystek sprawiały, że komisarze przydzieleni do programów kadrowych floty przyjmowali każdego, kto się zgłosił, i poszukiwali wciąż nowych ochotników, a potem pilnowali, by zostali jak najszybciej wyszkoleni, bo Ludowej Marynarce brakowało ludzi. Dłuższe szkolenie oznaczało niewykonanie planu. Wtedy sprawą zainteresowałby się Urząd Bezpieczeństwa, a co za tym idzie, zacząłby węszyć koło nich samych. Na to oczywiście żaden komisarz nie mógł pozwolić.

Z podobnych powodów kapitan Turner poprosił o pomoc Allwortha — gdyby przyznał się do problemów i poprosił o zmniejszenie strefy obserwacji, mógłby i prawdopodobnie zostałby uznany winnym zaniedbania, o ile nie sabotażu. Próba wyjaśnienia, że ma niewystarczająco wyszkoloną załogę, zostałaby zignorowana. Pośrednia i dyskretna prośba o pomoc i zachowanie tajemnicy była zupełnie czymś innym — każdy mógł znaleźć się w podobnej sytuacji. I była też wykonalna i logiczna — Nuada należał do nowej klasy Mars i miał o prawie jedną trzecią zmniejszone możliwości telemetryczne — na rzecz znacznie lepszego wyposażenia do prowadzenia wojny radioelektronicznej — niż Katana należąca do starszej klasy Sword.

Luchner rozumiał to wszystko i nie miał nic przeciwko udzieleniu pomocy koledze oficerowi. W końcu następnym razem mogło być odwrotnie. Wściekły był z nieco innego powodu i nie zamierzał tego darować.

— Rozumiem… — wycedził podejrzanie uprzejmie. — A przyszło może panu do głowy, towarzyszu poruczniku, poinformować mnie czy dajmy na to towarzyszkę kapitan Zachary o podjęciu dodatkowych obowiązków?

— E… no nie, towarzyszu komandorze. — Allworth zaczerwienił się. — Chyba zapomniałem.

— Zapomniałeś pan… — szepnął Luchner i rumieniec porucznika pogłębił się. — I nie przyszło panu do głowy, że być może nie miał pan prawa podejmować podobnej decyzji? Albo że i tak to kapitan i ja za nią odpowiadamy? Albo że jeśli coś pójdzie nie tak i rzecz się wyda, to my za to bekniemy? Nagła zaćma ze sklerozą, tak?!

— Tak, towarzyszu pierwszy oficerze — przyznał nieszczęśliwy Allworth.

Widać było, że ma przemożną chęć, by opuścić wzrok, unikając stanowczego spojrzenia przełożonego, ale zmusił się, by tego nie zrobić. Komandor Luchner patrzył mu w oczy przez kilka długich sekund, starannie pilnując, by nie okazać zadowolenia z samokontroli Allwortha. Po chwili położył mu dłoń na ramieniu i powiedział:

— Shannon Foraker jest nadzwyczajnym oficerem taktycznym. Mógł pan wybrać za wzór kogoś nieporównanie gorszego, ale radzę pozostawać w większym kontakcie z otaczającym wszechświatem niż ona. Rozumiemy się?

— Tak jest, towarzyszu komandorze!

— To dobrze. W takim razie uznajemy sprawę za zakończoną i mam nadzieję, że nic podobnego się nie powtórzy. Teraz proszę powiedzieć mi wszystko, co pan wie o tym możliwym kontakcie.

— Osiem minut temu pojawił się na granicy wyjścia z nadprzestrzeni… naturalnie zakładając, że to ślad wyjścia a nie elektroniczne echo, towarzyszu komandorze. Przy takiej odległości od sondy trudno mieć pewność.

Allworth przerwał, a Luchner pokiwał głową ze zrozumieniem. Sondy zwiadowcze będące na wyposażeniu Ludowej Marynarki znacznie ustępowały możliwościami tym, którymi dysponowała Royal Manticoran Navy. Ich pasywny zasięg wynosił dwanaście do czternastu minut świetlnych w zależności od siły emisji obiektu, który wykryły, maksymalny zaś zasięg zdalnego sterowania dziesięć minut świetlnych. Dlatego też stosowano je na odległości nie przekraczające siedmiu do ośmiu minut świetlnych, przez co zasięg sensorów okrętu, z którego je wystrzelono, był ograniczony do mniej niż dwudziestu minut świetlnych. Pozwalało to natomiast na szybkie docieranie do komputerów taktycznych informacji o źródłach energetycznych szybszych od światła, jak napęd typu impeller czy ślad wyjścia lub wejścia w nadprzestrzeń. Ponieważ Allworth rozstawił sondy na maksymalnym możliwym zasięgu, by pokryć część strefy przydzielonej Nuadzie, dane były niepewne, a ewentualny kontakt znajdował się na granicy wykrywania sondy.

— Jeżeli założymy, że to okręt czy statek i że kieruje się on ku planecie — podjął porucznik Allworth — to obierze kurs, który wyprowadzi go z zasięgu sondy bez zbliżenia się do niej na tyle, byśmy mogli ocenić jego masę na podstawie sygnatury napędu.

— Hmm… — Luchner podrapał się po brodzie. — Załóżmy, że to jednostka wroga i że skieruje się ku planecie. Kto będzie w najdogodniejszej pozycji do przechwycenia?

— Normalnie byłby Nuada, towarzyszu komandorze, ale przy problemach z sensorami pokładowymi nie można na to liczyć. Kontakt znajduje się ledwie sześćdziesiąt sześć milionów kilometrów od niego, ale w samym środku obszaru, który obserwujemy w zastępstwie, i najprawdopodobniej nikt na Nuadzie nic o nim nie wie. Jeżeli obiekt skieruje się ku planecie Samovar, to będzie oddalał się prawie dokładnie po prostej od Nuady, a to oznacza, że jeśli jest to frachtowiec, zdoła go dogonić. Natomiast jeśli to okręt wojenny, wszystko jedno jakiej klasy, to nawet po odrzuceniu zasobników holowanych nie zdoła tego zrobić, gdyż tamten będzie miał zbyt dużą przewagę przyspieszenia.

— Co oznacza, że my najprawdopodobniej także nie zdołamy go przechwycić… przynajmniej w zewnętrznej strefie — ocenił Luchner. — Pozostaje więc tylko Dirk.

Teoretycznie rzecz biorąc, to co działo się w strefie przydzielonej Nuadzie, stanowiło jego problem — oni mieli własną strefę obserwacji i jeżeli się wtrącą, a coś pójdzie nie tak, to on — Luchner, a przede wszystkim kapitan Zachary będą wprost idealnymi kozłami ofiarnymi. Tyle że Luchner posiadał informacje, o których nie miał pojęcia dowodzący Nuadą kapitan Turner, co z kolei nakładało na niego obowiązki nie mające nic wspólnego z teoretycznym podziałem stref odpowiedzialności. Przynajmniej tak to działało tam, gdzie dowodził kontradmirał Tourville, nade wszystko nie tolerujący niekompetencji i tchórzostwa. A za takie uznałby w tym przypadku zgodne z przepisami zachowanie. Luchner podrapał się kolejny raz po brodzie i spróbował spojrzeć na sytuację oczami Tourville’a.

Ponieważ dysponował zbyt małą liczbą okrętów, by obstawić cały system, Shannon Foraker stworzyła warstwowe zasadzki na najprawdopodobniejszych kierunkach wlotu jednostek przeciwnika. Wszystko, co znalazłoby się w systemie w innym rejonie, łącznie z powolnym frachtowcem, zdążyłoby uciec, natomiast jednostki, które wychodziły z nadprzestrzeni w najlogiczniejszych miejscach, lecąc z okolicznych zdobytych przez wroga układów, miały nader niewielkie na to szanse. O czym najlepiej świadczył przykład dwóch naprawdę szybkich jednostek, jakimi były niszczyciele. Jak dotąd nie umknął im nikt, kto wyszedł z nadprzestrzeni w przewidzianych przez Foraker rejonach. Teraz jednak problemy techniczne Nuady komplikowały sprawę, toteż współczujący Turnerowi i jego załodze Luchner miał całkiem poważny problem. I skupił się na jego jak najlepszym rozwiązaniu.

Dirk był siostrzanym okrętem Katany i odpowiadał za środkowy pas zasadzki w rejonie, za obszarem patrolowania Nuady. Okręt kapitana Turnera jako większy i lepiej uzbrojony mógł odgrywać niebezpieczniejszą rolę naganiacza, czyli ścigającego, a Dirk czekać jako myśliwy. Nuada miał tym samym odciąć ofierze drogę ucieczki do granicy wejścia w nadprzestrzeń. Ciężkie krążowniki klasy Mars dopiero pojawiały się w linii i powinny stanowić przykrą niespodziankę dla okrętów Królewskiej Marynarki. Wielkością dorównywały starym, przedwojennym krążownikom liniowym Ludowej Marynarki i były w całości wyposażone w elektronikę przemyconą z Ligi Solarnej. Dzięki zredukowaniu pojemności magazynów rakietowych i większym gabarytom dysponowały dwukrotnie silniejszym uzbrojeniem od jednostek klasy Sword. I były zaledwie o dwadzieścia g od nich wolniejsze.

Jednakże mimo iż kapitan Nuady dysponował potężnym okrętem, nie miał pojęcia nawet o obecności przeciwnika. A bez wiedzy, którą posiadał Luchner, nie opuści stanowiska, by ścigać ewentualny kontakt, co oznaczało, że Dirk będzie zdany na własne siły. A to mogło się źle skończyć — nie dość, że w pojedynku z okrętem RMN mógł okazać się słabszy (tym bardziej że nie wiadomo było, co to za okręt), to na dodatek polegał na okrętach zewnętrznego pasa w kwestii uprzedzenia o zagrożeniu. Dlatego nie wystrzelił własnych sond i nie miał gotowych do użycia zasobników.

— Ile wynosi obecnie zwłoka w łączności z Nuadą? — spytał Luchner.

— Dwadzieścia dwie minuty, towarzyszu komandorze.

— A odległość celu od Dirka?

— Około osiemnastu minut dwudziestu sekund świetlnych.

Luchner kiwnął głową i wrócił na fotel kapitański. Pochylił się nad nim, nie siadając, i włączył moduł łączności. Po chwili na ekranie pojawiła się twarz kapitan Helen Zachary. Parę sekund później obraz podzielił się na pół i obok ukazało się oblicze towarzysza komisarza Kuttnera.

— Tak, Fred? — spytała Zachary.

— Mamy możliwy kontakt w strefie obserwacji Nuady, towarzyszko kapitan… — zaczął Luchner i streścił meldunek Allwortha, po czym zakończył: — Za pani pozwoleniem chciałbym zaalarmować Nuadę i Dirka o prawdopodobnym przechwyceniu i ogłosić stan pogotowia Alfa. Jesteśmy piętnaście minut świetlnych od Dirka, więc wiadomość powinna do niego dotrzeć na długo przed wejściem celu w zasięg jego sensorów. Jeżeli Nuada zostawi zasobniki i da całą naprzód, jak tylko otrzyma naszą wiadomość, ma sporą szansę przechwycenia celu, jeśli będzie on próbował uciec ku granicy wejścia w nadprzestrzeń. Ponieważ by to osiągnąć, będzie musiał zostawić zasobniki, a cel może okazać się krążownikiem liniowym albo dreadnaughtem, chciałbym także zaalarmować Raidena i Claymore.

— Hmm… — Zachary potarła ręką czoło. — A jakie spowodujemy opóźnienie, jeśli tylko zaalarmujemy Turnera i pozwolimy mu zająć się całą sprawą?

Oboje znali odpowiedź i wiedzieli, że pytanie ma tylko jeden cel — zostać oficjalnie zarejestrowane wraz z odpowiedzią, zanim zaczną nadstawiać karku.

— Nuada jest około dwudziestu dwóch minut świetlnych od nas i osiemnastu minut świetlnych od Dirka. Kapitan Turner będzie potrzebował przynajmniej czterdziestu minut od chwili nadania przez nas wiadomości na przekazanie jej na Dirka i dwóch dodatkowych, by dotarła do Raidena i Claymore’a. Jeżeli my nadamy ją równocześnie do wszystkich tych okrętów, zaoszczędzimy po trzynaście minut każdemu z nich poza Dirkiem, bo dzięki naszemu wzajemnemu położeniu w tym przypadku będzie to dziewiętnaście minut.

— Dla mnie jest to jak najbardziej uzasadniony powód do wykazania inicjatywy — oceniła Zachary i spojrzała na twarz Kuttnera na swoim ekranie. — Towarzyszu komisarzu?

— Zgadzam się. I sądzę, że powinniśmy także zaalarmować okręt flagowy.

— Naturalnie, towarzyszu komisarzu — zgodził się Luchner, nie dodając, że rozkazy kontradmirała Tourville’a nakazywały informowanie okrętu flagowego o każdym kontakcie.

Kuttner powinien sam o tym pamiętać — siedział na wszystkich odprawach, na których była o tym mowa. Czego jednak można wymagać od pasożyta? Nie miał naturalnie zamiaru mu o tym przypominać, bo niezdrowe okazywało się częste przypominanie towarzyszowi komisarzowi o rzeczach, które powinien był wiedzieć.

— Doskonale, Fred. W takim razie dopilnuj wysłania wiadomości i informuj nas na bieżąco o rozwoju sytuacji — poleciła Zachary.

— Według rozkazu, towarzyszko kapitan — zameldował służbiście Luchner i zakończył połączenie. Następnie odwrócił się do dyżurnego oficera łącznościowego i polecił:

— Bierzemy się do roboty, Hannah!



ROZDZIAŁ XV

— Nadal ani słowa od komodor Yeargin? — spytał McKeon.

Od wyjścia z nadprzestrzeni minęło czterdzieści minut i Prince Adrian przebył przez ten czas dwie minuty i piętnaście sekund świetlnych, kierując się w głąb systemu z prędkością 21 400 kilometrów na sekundę. Od półgodziny brak wiadomości od stacjonującej w systemie pikiety stał się nie tylko dziwny.

— Nie, sir — odparł porucznik Sanko.

McKeon spojrzał na Honor — w jego szarych oczach widać było zaniepokojenie. Sądząc po nerwowych ruchach koniuszka ogona Nimitza, nie on jeden się martwił. Napięcie na mostku zaczęło się nasilać powoli niczym swędzenie, z którego człowiek wpierw nieomal nie zdaje sobie sprawy, a potem nie bardzo już wiadomo, jak się go pozbyć. Rosło stopniowo, lecz nieubłaganie, w miarę jak okręt wlatywał coraz głębiej w system planetarny ze stałym przyspieszeniem czterystu g. Co prawda Prince Adrian nie miał nadajnika szybszego od światła, ale okręty stacjonujące w systemie Adler takowe posiadały, a Sarah DuChene tak obliczyła kurs, by wyjść z nadprzestrzeni w zasięgu jednej z sond. Powinni więc zostać wykryci, zidentyfikowani i obwołani przez Enchantera w ciągu dziesięciu minut od przybycia do układu Adler.

Nic podobnego nie nastąpiło, więc Honor robiła co mogła, by wyglądać na spokojną i odprężoną, co wymagało tym większego wysiłku, im więcej czasu mijało. Musiało istnieć jakieś proste wytłumaczenie tego stanu rzeczy. Najprawdopodobniej, nie mając odpowiedniej ilości sond, Yeargin zdecydowała się zmienić ich rozstawienie w stosunku do pierwotnego, o którym poinformowała przełożonych. Tyle że gdyby tak zrobiła, powinna załatać dziurę jakimś niszczycielem. Zwłaszcza tę dziurę, gdyż wyszli z nadprzestrzeni w najlogiczniejszym miejscu, jeżeli przybywało się prosto z Clairmont, a każdy rozsądny oficer obstawiłby ten kierunek dla własnej wygody.

Istniała też inna możliwość — Prince Adrian został zauważony i zidentyfikowany, a Yeargin po prostu nie uznała za konieczne obwoływać jednoznacznie zidentyfikowanej jednostki. Jeżeli tak właśnie było, to przejawiła zastraszającą lekkomyślność i lenistwo, ignorując podstawowe wymogi bezpieczeństwa. Honor nigdy nie poprzestałaby na założeniu, że nowo przybyły do systemu okręt jest tym, za który uznał go jej własny komputer taktyczny. Dowódca, który tak postąpił, nie wypełnił do końca swoich obowiązków i na dobrą sprawę nie powinien dalej dowodzić. Mogła być jednakże jakaś inna logiczna przyczyna tego milczenia, a to można było sprawdzić tylko w jeden sposób: polecieć i zobaczyć.

I tak właśnie robili, tylko z zachowaniem wszelkich środków ostrożności. Honor bowiem od dawna wyznawała zasadę, że lepiej być mylącym się paranoikiem niż zbyt pewnym siebie i martwym.

McKeon myślał podobnie, czego najlepszym przykładem był rozkaz wystrzelenia dwóch sond zwiadowczych mających lecieć przed okrętem tym samym kursem. Sondy były ekranowane i miały za zadanie przeczesać drogę przed krążownikiem. Ich nadajniki grawitacyjne przekazywały wiadomości z szybkością większą od prędkości światła, dzięki czemu każdy wykryty przez nie obiekt był natychmiast znany na okręcie. Sondy nie były tanie, a nawet jeśli tak jak w tym wypadku istniała szansa ich odzyskania, to koszty przeglądu i przygotowania każdej do ponownego użycia szły w dziesiątki tysięcy. Pomimo to McKeon nie zawahał się ani nie spytał jej o zgodę, by się zabezpieczyć.

Nie omieszkałaby zresztą tej zgody udzielić. Jedyną bowiem rzeczą, której zawsze brakowało każdemu kapitanowi okrętu, były informacje. McKeon nie miał ich w tej chwili wcale, a bez namiaru na przynajmniej jeden z okrętów stacjonujących w systemie nie mógł nawet nakierować nań laserów komunikacyjnych i nawiązać łączności. Jedyną możliwością było wysłanie wiadomości na planecie Samovar, co zrobiono dziesięć minut po wyjściu z nadprzestrzeni. Niestety Samovar oddalony był o ponad trzydzieści minut świetlnych od ich pozycji, toteż nawet zakładając, że odpowiedź będzie natychmiastowa, i tak nie dotrze do Prince Adriana przez najbliższe dziesięć minut. A biorąc pod uwagę to, co dotąd widziała, Honor jakoś nie mogła uwierzyć, by nie nastąpiła zwłoka w jej udzieleniu. I to duża…

Ostry sygnał przerwał jej rozmyślania. Odwróciła głowę w kierunku, z którego dochodził, zmuszając się do wolniejszych i spokojniejszych ruchów. Komandor porucznik Metcalf pochylała się właśnie nad ramieniem jednego z operatorów, nawijając odruchowo na palec kosmyk długich blond włosów i marszcząc z namysłem brwi. Przyglądała się uważnie ekranowi przez dłuższą chwilę, potem spojrzała na McKeona.

— Mamy kontakt, skipper — zameldowała. — Wygląda na to, że…

Przerwał jej drugi sygnał i ponownie pochyliła się nad operatorem. Tym razem sama wystukała jakieś polecenie i, widząc efekt, uniosła brwi. Kiedy się odwróciła, miała twarz zupełnie pozbawioną wyrazu.

— Poprawka, skipper. Mamy przynajmniej dwa kontakty i oba silnie maskowane.

— Dwa? — powtórzył pytająco McKeon.

Metcalf przytaknęła i wyjaśniła:

— Pierwszy i bliższy goni nas z namiaru 178 na 004. Jest w odległości około sześciu minut świetlnych i ma przyspieszenie 510 g, ale prędkość zaledwie tysiąc dwieście kilometrów na sekundę. Drugi znajduje się prawie prosto przed nami w namiarze 003 na 014 i w odległości prawie szesnastu minut świetlnych. Leci kursem przechwytującym z przyspieszeniem 520 g i prędkością siedem tysięcy sześćset pięćdziesiąt kilometrów na sekundę.

— W jaki sposób ten pierwszy tak się do nas zbliżył nie zauważony? — zdumiał się McKeon.

— Biorąc pod uwagę jego prędkość i przyspieszenie, nie może poruszać się dłużej niż sześć minut, więc nie można go było wykryć pasywnymi sensorami, gdyż nie używał napędu. Według naszych analiz jego systemy maskowania radioelektronicznego są naprawdę dobre, a my koncentrowaliśmy uwagę na obszarze przed dziobem. I tak szybko go zauważyliśmy. Natomiast o drugim wiemy tylko dlatego, że sonda Beta prawie na niego wpadła — Metcalf starała się mówić rzeczowo i obiektywnie, ani się nie broniąc, ani nie tłumacząc.

McKeon pokiwał głową i spytał spokojniej:

— Co możesz powiedzieć o pierwszym?

— Jak dotąd mamy niewyraźną sygnaturę napędu… nigdy nie widziałam czegoś takiego jak jego maskowanie. Nadal próbujemy je rozgryźć i przebić się przez nie. Jak na mój gust to albo krążownik liniowy, albo naprawdę duży ciężki krążownik, skipper. Ale chwilowo to tylko domysły.

— Rozumiem… — potwierdził McKeon.

I spojrzał na Honor.

— Za rufą i przed dziobem… zamaskowane… — powiedział cicho, jakby do siebie, potrząsnął głową i spytał głośniej: — Nadal żadnej wiadomości od komodor Yeargin?

— Żadnej, sir — potwierdził porucznik Sanko.

McKeon zmarszczył brwi, wstał i podszedł do Honor.

— Coś tu śmierdzi — powiedział cicho. — I to mocno.

— Też tak myślę — odparła równie cicho, drapiąc za uszami wyjątkowo niespokojnego Nimitza.

Rozejrzała się po mostku — oficerowie starannie unikali obserwowania jej narady z kapitanem. Natomiast ich wcześniejsze zaniepokojenie znacznie się pogłębiło. Nie był to jeszcze strach, bardziej podekscytowanie, ale dzięki Nimitzowi wyraźnie czuła, że jest wszechobecne niczym dym.

— Manewrują tak, by nas przechwycić — oceniła, myśląc intensywnie.

McKeon przytaknął bez słowa, najwyraźniej nie chcąc jej dekoncentrować.

Nie istniał żaden rozsądny powód, dla którego dwa okręty komodor Yeargin miały próbować przechwycić Prince Adriana i to nie obwołując go wcześniej. Mogło to być uzasadnione jedynie w przypadku uznania go za jednostkę wrogą, a to była niedorzeczność. Co prawda dobry dowódca zakładał zawsze, że to, co nie zostało bez cienia wątpliwości zidentyfikowane jako własny okręt, jest jednostką potencjalnie wrogą, ale używanie do sprawdzenia tego okrętów dyżurujących na obrzeżach systemu tworzyło dziury w systemie wczesnego ostrzegania, przez które mogły przeniknąć kolejne wrogie jednostki. Groźniejsze, gdyż w ogóle nie wykryte. Dlatego standardową procedurą było obwołanie nieznanego obiektu.

Dodatkowo niepokoiło ją to, co Metcalf powiedziała o maskowaniu radioelektronicznym ścigającego ich okrętu — gdyby to był sprzęt Sojuszu, komputery dysponujące w bazach danych pełnymi informacjami rozpoznałyby go. Jeżeli nie był to sprzęt Sojuszu, oznaczało to dwie rzeczy: że mieli do czynienia z jednostką wroga i że wyposażenie elektroniczne okrętów Ludowej Marynarki w rzeczywistości znacznie wyprzedzało analizy i informację wywiadu. Ludowa Republika nie miała prawa dokonać tak gwałtownego postępu technicznego, a więc…

Kolejny sygnał wybił ją z rozważań.

— Następne nie zidentyfikowane obiekty! — zameldował bosmanmat siedzący w pobliżu Metcalf. — Dwa blisko siebie.

— Przydzielić kody Alfa 3 i Alfa 4 — poleciła Metcalf. — Jaka jest ich pozycja?

— Dane z sondy Alfa, ma’am. Namiar 011 na 004, odległość około osiemnastu minut świetlnych, prędkość 2500 kilometrów na sekundę, przyspieszenie pięć kilometrów na sekundę kwadrat. Brak identyfikacji klasy, bo też są maskowane i to nie jest maskowanie przy użyciu sprzętu Sojuszu, ma’am. Sygnatury są zupełnie inne. Mamy lepszy odczyt ich napędów, niż pozwoliłby na to nasz system maskujący zwłaszcza sensorom sondy. Alfa 3 to na pewno ciężki krążownik, a Alfa 4 ma prawie identyczne emisje co Alfa 1. Są na kursie przechwytującym.

— Chciałabym… — zaczęła Metcalf, patrząc na McKeona, i przerwała, słuchając meldunku płynącego przez wewnętrzną słuchawkę.

Trwało to chwilę, w trakcie której wyraźnie pobladła. Potem odchrząknęła i zameldowała:

— Udało nam się zidentyfikować obiekty jako bezwzględnie wrogie, sir. Nie ma pewności co do klasy pierwszego i ostatniego, ale pozostałe dwa to ciężkie krążowniki używające systemów maskujących Ludowej Marynarki.

McKeon spojrzał na nią lekko osłupiały, a Honor nawet nie poczuła zagrożenia. Była raczej zaskoczona własnym spokojem, zupełnie jakby podświadomie oczekiwała czegoś podobnego od momentu, w którym nie doczekali się w normalnym czasie sygnału od komodor Yeargin. Splotła ręce za plecami i przez jakieś pięć sekund przyglądała się głównemu ekranowi taktycznemu. Potem przeniosła wzrok na oficera taktycznego.

— Dziękuję, komandor Metcalf — powiedziała tak spokojnie, że oszukałaby każdego, kto jej dobrze nie znał, po czym oświadczyła formalnie: — Kapitanie McKeon, musimy założyć, że nieprzyjaciel zajął ponownie system Adler.

Przez mostek przetoczyła się fala bezgłośnych westchnień. Wszyscy oficerowie byli weteranami i nawet przed oficjalną identyfikacją wykrytych jednostek podejrzewali, że mają do czynienia z okrętami Ludowej Marynarki. Jedynie to tłumaczyło bowiem ich poczynania i brak wiadomości od własnych sił stacjonujących w systemie. Mimo to głośne powiedzenie tego przez dowódcę eskadry wywołało pewien szok.

— W takim razie dlaczego w ten sposób zabrali się do pościgu? — spytał Venizelos. — Maskowanie jest zrozumiałe, zwłaszcza tych przed nami, ale wychodząc z nadprzestrzeni, znaleźliśmy się prawie obok pierwszego wykrytego. Musiał zauważyć nasz ślad wyjścia i na podstawie sygnatury napędu prawidłowo ocenić naszą masę. Więc dlaczego czekał prawie trzydzieści pięć minut z rozpoczęciem pościgu? Tym bardziej jest to niezrozumiałe, jeśli to krążownik liniowy.

— Nie wiem — przyznał McKeon, nie spuszczając wzroku z Honor. — Ktoś musiał zauważyć ślad naszego wyjścia z nadprzestrzeni i ostrzec tych przed nami, bo są zbyt daleko, by samodzielnie nas wykryć. Jesteśmy poza zasięgiem ich sensorów. Może ten pierwszy czekał, aż ostrzeżenie dotrze do pozostałych.

— Prawdopodobnie — zgodziła się Honor. — Zresztą wyjaśnienie nie bardzo jest w tej chwili dla nas istotne. I raczej w niczym nam nie pomoże…

Po czym podeszła do DuChene i dotknęła jej ramienia.

— Przepraszam, komandor DuChene, ale muszę skorzystać z pani komputera — powiedziała spokojnie, lecz w sposób nie znoszący sprzeciwu.

DuChene spojrzała na nią zaskoczona i czym prędzej wstała.

Honor natychmiast usiadła w zwolnionym przez nią fotelu i zajęła się klawiaturą. Zazwyczaj obliczenia robiła wolno i co chwilę sama siebie sprawdzała, czasami nawet po dwa lub trzy razy; teraz była skupiona na problemie taktycznym i zapomniała, że ma problemy z liczeniem, dlatego też jej palce wręcz latały po klawiaturze. I niczego nie sprawdzała. Na ekranie monitora pojawiła się seria skomplikowanych wektorów: część zielonych, część niebieskich, i przerywane granice zasięgów z przedziałami czasowymi. Mimo że trwało to parę minut, nikt nie odezwał się słowem.

Zakończyła obliczenia i spojrzała z namysłem na ekran. Wyglądało na to, że być może przy dużej dozie szczęścia powinno się udać to, co wymyśliła. Była spokojna, choć gdzieś w głębi czaił się strach. Panowała nad nim, mimo że obmyślone wyjście z sytuacji w części oparte było na pobożnych życzeniach. Jeśli któreś się nie spełni…

Stłumiła tę myśl i uśmiechnęła się w duchu ironicznie. Gdyby Prince Adrian operował samodzielnie, po prostu dałaby rozkaz skrętu w górę w stosunku do płaszczyzny ekliptyki z pełnym przyspieszeniem. Wtedy przy starannie obliczonym kursie powinna wydostać się z systemu bez konieczności walki z którymkolwiek z okrętów Ludowej Marynarki. Nie było to stuprocentowo pewne, ale wysoce prawdopodobne. A kurs miała już obliczony. Ale krążownik nie działał samodzielnie i dlatego ta możliwość, choć nader nęcąca, nie wchodziła w grę.

— Komandor Metcalf? — powiedziała, nie odwracając się. — Kiedy pierwszy wykryty przeciwnik przekroczy granicę wejścia w nadprzestrzeń przy obecnym przyspieszeniu?

— Za około… siedemdziesiąt minut, milady.

Honor pokiwała głową, słysząc, jak McKeon ze świstem wciągnął powietrze. Jeszcze przez moment siedziała, wpatrując się w ekran, po czym wstała i kiwnięciem podziękowała DuChene.

— Dziękuję, pani komandor — powiedziała. — Już skończyłam.

I gestem dała znak McKeonowi, by wrócił na fotel kapitański.

Podeszła do niego i przez kilka sekund nie odzywała się, patrząc mu w oczy. Potem westchnęła i przyznała:

— Nie wiem, dlaczego ten pierwszy tak opóźnił rozpoczęcie pościgu, ale skomplikował w ten sposób naszą sytuację wręcz konkursowo. Może jego kapitan jest jasnowidzem?

— Byłoby to logiczne wytłumaczenie — uśmiechnął się bez śladu wesołości. — Praktycznie znajdzie się w środku konwoju, gdy ten będzie wychodził z nadprzestrzeni.

Ponieważ pierwszy wykryty okręt znajdował się na obrzeżach systemu, poza umowną granicą zwaną granicą przejścia w nadprzestrzeń, ścigając Prince Adriana, leciał ku niej i złośliwy traf zrządził, że miał przekroczyć ją prawie równocześnie z konwojem, który zgodnie z otrzymanymi rozkazami wyjdzie z nadprzestrzeni. W ten sposób blisko siebie w normalnej przestrzeni znajdą się: gotów do walki co najmniej ciężki krążownik Ludowej Marynarki i konwój osłaniany przez pięć co prawda ciężkich krążowników, ale z załogami i sensorami ogłupiałymi wyjściem z nadprzestrzeni. Konwój będzie idealnym i przez pierwsze kilkanaście sekund bezbronnym celem. Może nawet okazać się, że eskorta zorientuje się, co się dzieje, dopiero gdy eksplodują pierwsze rakiety, a przy całkowitym zaskoczeniu nawet przewaga pięć do jednego oznaczała długą i krwawą walkę.

Co gorsza, przeciwnik mógł zignorować okręty eskorty albo nawet ich nie dostrzec, mając w bezpośrednim zasięgu ognia transportowce i frachtowce — całkowicie bezbronne. A na ich pokładach znajdowało się prawie tysiąc Marines i specjalistów mających wzmocnić garnizon stacjonujący na planecie Samovar. Jeżeli krążownik Ludowej Marynarki zignoruje eskortę, wszyscy zginą w ciągu kilku sekund od pierwszej salwy rakiet.

Do tego nie można było dopuścić, a Honor nie mogła w tym wypadku pozwolić sobie na luksus założenia, że przeciwnik jest głupszy od niej. Milczenie komodor Yeargin i obecność tylu wrogich okrętów czekających w doskonale zaplanowanej zasadzce oznaczały, że cokolwiek by sądzić o reszcie Ludowej Marynarki, ci tutaj znali się na swoim fachu. I dlatego Prince Adrian nie mógł tak po prostu uciec.

Gdyby bowiem obrał kurs, który uniemożliwiłby pierwszemu wykrytemu przeciwnikowi dogonienie go, ten mógł zrobić kilka rzeczy. Mógł kontynuować pościg mimo wszystko, licząc, że któryś z pozostałych zmusi Prince Adriana do zmiany kursu i wówczas go jednak dopadnie. Albo mógł zrezygnować z pościgu i wrócić na pozycję, pozostawiając pogoń pozostałym. Albo też zrobić to, co Honor uczyniłaby na miejscu jego kapitana, i to natychmiast: skierować się do miejsca, w którym Prince Adrian wyszedł z nadprzestrzeni. Należało bowiem założyć, że nie jest samodzielnym okrętem, lecz zwiadowcą konwoju — każdy obdarzony wyobraźnią kapitan dopuściłby taką możliwość, jako że istniało pięćdziesiąt procent szans na to, że jest prawdziwa. A w tym wypadku wystarczyło ustawić się tam i czekać na konwój, który stanowiłby praktycznie nieruchomy cel.

Dlatego właśnie Honor zmuszona była zrezygnować z rozwiązania dającego jej największe szansę na wyjście cało z pułapki.

— Nie możemy na to pozwolić, Alistair — powiedziała, nie podnosząc głosu. — I obawiam się, że istnieje tylko jeden sposób gwarantujący, że się tak nie stanie.

— Musimy go zmusić, by dalej nas ścigał — potwierdził sucho McKeon.

— Właśnie — Honor pochyliła się nad poręczą fotela i wcisnęła dwa klawisze.

Na ekranie taktycznym pojawił się jeden z kursów, które przed chwilą obliczała.

— Jeżeli zmienimy kurs o około czterdzieści pięć stopni na prawą burtę i przez kwadrans będziemy lecieć z przyspieszeniem pięćset g, po czym skierujemy się ku granicy wyjścia w nadprzestrzeń, cały czas pozostając w tej samej płaszczyźnie, to wykonamy unik skuteczny wobec wszystkich pozostałych okrętów przeciwnika. Drugi będzie nadal miał co prawda szansę nas dogonić, ale tylko jeśli będzie w stanie osiągnąć większe przyspieszenie. Natomiast damy pierwszemu szansę, by przeciął nasz kurs i zmusił do walki, nim dotrzemy do granicy. Obawiam się, że będziemy w skutecznym zasięgu jego rakiet przez dwadzieścia do dwudziestu pięciu minut. Jednakże on, chcąc doprowadzić do walki, będzie musiał znaleźć się tak daleko od miejsca wyjścia konwoju z nadprzestrzeni, że ten będzie poza zasięgiem jego rakiet.

— Rozumiem… — McKeon przestudiował wektory i czasy wyświetlone na ekranie i odchrząknął — Zgadzam się w pełni z pani rozumowaniem, ma’am. Jeżeli jest on jedynym okrętem, który może nawiązać z nami walkę, to zrobi to, nawet jeśli jego kapitan będzie coś podejrzewał. Załóżmy jednak, że nie jest jedyny?

— Jeśli nie jest, to nic na to nie poradzimy — odparła spokojnie. — Nawet gdybyśmy natychmiast zawrócili, by związać go walką, i tak potrzebujemy ponad godziny na wytracenie prędkości i znajdziemy się wówczas czterdzieści trzy miliony kilometrów głębiej w systemie. On utrzyma obecny kurs i przyspieszenie, dopóki nie przekroczy granicy wejścia w nadprzestrzeń, i znajdzie się dokładnie tam, gdzie nie chcemy, by się znalazł. Co gorsza, nim zdążymy doprowadzić do walki, drugi wykryty okręt dogoni nas — i to prosto od rufy. I zostaniemy wzięci w dwa ognie…

McKeon podrapał się po brodzie i po namyśle zdecydował nie pytać, co Honor zamierza zrobić, jeśli lecąc tym kursem, trafią prosto pod ogień kolejnego okrętu Ludowej Marynarki — tym razem czekającego na nich bez ruchu, a więc niewykrywalnego z wystarczającej odległości. Musiała to brać pod uwagę podobnie jak on i tak samo jak on doszła do wniosku, że nic na to nie poradzi. Na pecha po prostu nie ma lekarstwa.

— Na wszelki wypadek sugerowałbym wystrzelenie sondy z nagraniem polecającym kapitanowi Greentree i reszcie konwoju natychmiastowy powrót w nadprzestrzeń, ma’am — zaproponował.

— Oczywiście — zgodziła się, odstępując od fotela. Uśmiechnął się ironicznie na widok tej uprzejmości i usiadł.

— Wolałbym, żebyś nadal była na pokładzie Alvareza — powiedział bardzo, bardzo cicho, po czym odwrócił się do komandora Gillespiego i polecił głośno: — Tony, ogłoś alarm bojowy i wykonaj zwrot na lewą burtę o trzydzieści pięć stopni. I daj pięćset g!



ROZDZIAŁ XVI

— No proszę! — Towarzyszka kapitan Helen Zachary odchyliła się na oparcie fotela kapitańskiego i uśmiechnęła zimno do siedzącego w pobliżu komisarza Kuttnera. — Wygląda na to, że będziemy mieli towarzystwo.

— Właśnie widzę — przytaknął Timothy Kuttner, równocześnie marszcząc z namysłem brwi i bębniąc palcami lewej ręki po hełmie.

Podobnie jak cała obsada mostka Katany Kuttner był w skafandrze próżniowym, ale w przeciwieństwie do wszystkich nie zaczepił hełmu na prowadnicach nad fotelem, lecz trzymał go na kolanach, bo lubił się nim bawić. Zachary próbowała mu taktownie wytłumaczyć, że to nie jest najmądrzejszy pomysł jego życia, gdyż wstrząs wywołany trafieniem może wyrwać mu hełm z rąk i odrzucić gdzieś w kąt, co przy utracie hermetyczności oznacza bolesną i pewną śmierć, ale nie dotarło. Prawdę mówiąc, nie próbowała zbyt nachalnie, bo choć Kuttner nie był aż tak zły jak niektórzy jego koledzy po fachu, do najlepszych też nie należał. W tej chwili właśnie zajęty był typowym dla siebie kombinowaniem, co tu zrobić, żeby udowodnić, że panuje nad sytuacją i że to on tu rządzi. Aż za dobrze znała konsekwencje takich kombinacji, toteż czym prędzej spytała porucznika Allwortha:

— Kiedy znajdzie się w worku?

— Za około dwadzieścia trzy minuty, jeżeli utrzyma obecny kurs i prędkość, towarzyszko kapitan — odparł Allworth.

Zachary kiwnęła głową i udała zastanowienie, starannie uważając, by nie spojrzeć na Kuttnera. Potem skinęła na pierwszego oficera i spojrzała na komisarza.

— Jeżeli nie ma pan nic przeciwko temu, za dwadzieścia pięć minut mam zamiar dać całą naprzód — powiedziała.

— Jeżeli będziemy tak długo czekali i nie odrzucimy zasobników, to nie zdążymy go przechwycić, zanim nas nie minie, prawda? — spytał zaskoczony Kuttner.

Zachary stłumiła jęk i wyjaśniła cierpliwie:

— To prawda, towarzyszu komisarzu, nie zdążymy przeciąć jego kursu, ale nie ma takiej potrzeby. Przeciwnik będzie leciał jedynie z prędkością sześciu tysięcy kilometrów na sekundę, gdy my będziemy już mieli maksymalne przyspieszenie. I będzie się znajdował tak blisko, że nie zdoła uniknąć walki, i choć nie zdołamy go dogonić, będziemy w stanie utrzymać go w zasięgu ognia aż do chwili, w której osiągnie granicę wejścia w nadprzestrzeń. Zakładając, że zdoła tam dotrzeć przed ogniem.

Spojrzała wymownie na Luchnera, ale jego twarz podobnie jak jej własna nie wyrażała niczego. Od chwili, w której stało się jasne, że okręt Królewskiej Marynarki, uciekając, znajdzie się w pobliżu Katany, Zachary poleciła ruszyć mu na spotkanie, choć z prędkością wynoszącą ledwie pięć procent maksymalnej. Wiedziała, że tak słabą sygnaturę napędu pokładowe środki maskowania elektronicznego zdołają całkowicie ukryć nawet przed sensorami Royal Manticoran Navy na odległość większą niż trzydzieści sekund świetlnych. Wraz z Luchnerem i Allworthem prawie idealnie przewidzieli kurs, jaki obierze przeciwnik. Jeżeli go nie zmieni w ciągu najbliższych dwudziestu trzech minut, wejdzie w skuteczny zasięg rakiet Katany, kierując się prawie dokładnie na niego na dobre pół godziny przed osiągnięciem granicy wejścia w nadprzestrzeń.

W innych okolicznościach Zachary byłaby taką możliwością poważnie zaniepokojona. Nie była tchórzem, ale jedynie dureń (a do nich też się nie zaliczała) ignorowałby przewagę, jaką dysponowały w walce okręty RMN. Tym razem jednakże w pobliżu znajdowało się potężne wsparcie — Nuada osiągnie maksymalny zasięg swoich rakiet za około dziesięć minut przed rozpoczęciem walki. Co więcej, komputery pokładowe miały dość czasu, by bez cienia wątpliwości zidentyfikować klasę wrogiego okrętu. Był to ciężki krążownik klasy Prince Consort, dla którego Katana był równorzędnym, a nie słabszym przeciwnikiem.

I to nawet nie biorąc pod uwagę sześciu zasobników, które holował za rufą…

— Doskonale rozumiem, że możemy go zatrzymać w zasięgu rakiet, towarzyszko kapitan — urażony głos Kuttnera wyrwał ją z rozmyślań. — Ale nie zdołamy znaleźć się na tyle blisko niego, by użyć broni energetycznej! Jest pani pewna, że pojedynek rakietowy na dużą odległość jest rozsądnym rozwiązaniem, biorąc pod uwagę… dysproporcje w uzbrojeniu antyrakietowym?

Zachary ugryzła się w język w ostatnim momencie, co było tyleż trudne, co bolesne, i przez moment zapragnęła niespodziewanego wstrząsu i utraty hermetyczności mostka. Widok, jaki roztoczył się przed oczyma jej wyobraźni, był balsamem dla duszy — hełm wymykający się z rąk idioty siedzącego obok, który stanowił najgorszą mieszankę poczucia własnej ważności i pobieżnej wiedzy… i turlający się po pokładzie… a potem płuca wypływające temu idiocie przez nos… widok był zaiste piękny…

Uśmiechnęła się z rozmarzeniem…

I wróciła do rzeczywistości.

— Rozumiem, co pan ma na myśli, towarzyszu komisarzu — powiedziała poważnie — ale warunki są raczej nietypowe i chciałabym je takimi utrzymać.

Kuttner zmarszczył się jeszcze bardziej, próbując zrozumieć, co słyszy, a Zachary sklęła się w duchu: mając do czynienia z ignorantem, który liznął nieco wiedzy, ale uważał się za specjalistę, należało mówić prosto, wolno i wyraźnie. Jak krowie na rowie.

— Chodzi mi o to — dodała — że jak dotąd przeciwnik nie ma o nas pojęcia, gdyby miał, nie obrałby tego kursu lub też zmieniłby go, gdy tylko wykryłby naszą obecność.

Przerwała i spojrzała pytająco na towarzysza komisarza, by sprawdzić, czy za nią nadąża. Kiwnął głową, że nadąża.

— I chciałabym, by tak pozostało aż do momentu, w którym nie będzie w stanie unikiem wywinąć się z walki. Aby to osiągnąć, muszę utrzymywać bardzo małe przyspieszenie, gdyż tylko takie zdoła ukryć całkowicie nasz system maskujący. Przeciwnik musi znajdować się już przez co najmniej dwie minuty w zasięgu naszych rakiet, zanim będziemy mogli się ujawnić, gdyż dopiero wówczas nie zdoła się nam wymknąć. Ma pan rację, że przez tak długie czekanie nie zdołamy przeciąć jego kursu, nim dotrze do granicy wejścia w nadprzestrzeń, ani też nie znajdziemy się na tyle blisko, by zmusić go do pojedynku artyleryjskiego. Ale jedyny kurs, który może wyprowadzić go poza zasięg naszych dział, zmusi go do zbliżenia się do Nuady, przez co będzie się dłużej znajdował pod ogniem jego rakiet.

Ponownie zrobiła przerwę, sprawdzając, czy Kuttner się nie zgubił. Dał znak, że nie, więc dokończyła:

— Prawdą jest, że nasza obrona przeciwrakietowa jest gorsza, ale tym razem to my mamy zasobniki holowane. A to oznacza, że nasza pierwsza salwa będzie złożona z osiemdziesięciu czterech rakiet. Przeciwnik nie będzie się spodziewał aż takiej ilości, a nawet gdyby, nic na to nie poradzi — jego obrona antyrakietowa zostanie przeładowana nadmiarem celów i część naszych pocisków przedrze się przez nią.

— Rozumiem — Kuttner zrobił minę, jakby go zęby bolały, co oznaczało, że ciężko myśli.

W końcu skinął głową i oznajmił:

— Dobrze, towarzyszko kapitan: popieram pani plan!



* * *


— Jak oceniasz, Gerry: kiedy Bandyta Jeden nas zaatakuje? — spytał McKeon, używając kryptonimu, który po zidentyfikowaniu jednostek zastąpił Alfa Jeden.

— Uważam, że nie później niż jedenaście minut po tym, jak znajdziemy się w jego zasięgu, sir — odparła natychmiast komandor porucznik Metcalf. — Natomiast zastanawia mnie, dlaczego tak późno zrobił pierwszy zwrot po naszej zmianie kursu, skipper… i coś mi się wydaje, że ma nie w pełni sprawne sensory… Jeżeli jego sensory grawitacyjne szwankują, to by wyjaśniało tak późne rozpoczęcie pościgu. A jeśli musi czekać na dane przesłane przez sondę lub sensory innego okrętu, to także wyjaśniałoby opóźnienie w manewrowaniu, gdy zmieniliśmy kurs.

— Rozumiem… — przyznał McKeon. — Zdołaliście dojść do tego, co to właściwie jest?

— Odczyty są pewniejsze w miarę zmniejszania się odległości, ale jego systemy maskujące okazały się znacznie lepsze, niż analizy głosiły, że mają prawo być, skipper. Komputer nadal upiera się, że to krążownik liniowy, ale ja uważam, że to ciężki krążownik z tej nowej klasy, o której uprzedzał nas wywiad. Jeżeli nie zdjęto zabezpieczeń z napędu, a byłby to nonsens dla dogonienia w tych warunkach takiego celu jak my, ma zbyt duże przyspieszenie jak na krążownik liniowy. I mogę się założyć, że Bandyta Cztery to siostrzana jednostka tej samej klasy.

— Rozumiem… — powtórzył McKeon, po czym poklepał ją delikatnie po ramieniu i zawrócił ku swojemu fotelowi.

A potem nagle zamarł.

Koło fotela stała Honor z rękoma założonymi na plecy i wyprostowana niczym struna.

I bez skafandra próżniowego.

Ona, Andreas Venizelos i Andrew LaFollet byli jedynymi istotami na mostku nie ubranymi w skafandry, co dopiero w tym momencie dotarło do McKeona. Wziął głęboki oddech, przygotowując się odruchowo na nieuniknioną awanturę, i podszedł do niej. Spojrzała na niego poważnie, lecz nie odezwała się.

— Jedenaście minut — powiedział cicho.

— Słyszałam — odparła i potarła czubek nosa. Spojrzała na ekran taktyczny fotela, wskazała licznik przy symbolu przedstawiającym spodziewane miejsce wyjścia z nadprzestrzeni konwoju i powiedziała cicho:

— Dziesięć minut.

Kiwnął głową potwierdzająco.

— Dziesięć minut — zgodził się. — I Bandyta Jeden nie będzie wystarczająco blisko, by ich ostrzelać, nim wrócą w nadprzestrzeń.

— Służymy tym, którzy uciekają — odparła Honor z uśmiechem i McKeon roześmiał się szczerze.

Szybko jednak spoważniał i powrócił wzrokiem do głównego ekranu taktycznego. Udało im się odciągnąć pierwszy zauważony okręt Ludowej Marynarki, tak jak planowali i przestał on stanowić zagrożenie dla konwoju, ale przy okazji przekonali się też, jakie siły przeciwnik zaangażował w zasadzkę. Oprócz czterech wykrytych wcześniej okrętów sondy zlokalizowały pięć następnych: trzy niszczyciele, lekki krążownik i krążownik liniowy (tym razem bez cienia wątpliwości). Żaden z nich nie miał szansy dogonienia Prince Adriana, ale sama ich liczba oraz to, że podjęły i kontynuowały próbę przechwycenia, wiele mówiło o oficerze dowodzącym tym zespołem. Rozmieścił on swe okręty tak starannie, że nawet tak dobrze wyposażony w sensory dalekiego zasięgu okręt jak Prince Adrian wykrył je dopiero, gdy uniknięcie wszystkich bez walki było już niemożliwe. Nie dość tego — był zdecydowany użyć wszystkich sił, jakich mógł, nie zadowalając się zwykłą przewagą, lecz dążąc do miażdżącej.

Wielu dowódców na jego miejscu odwołałoby najdalej znajdujące się od Prince Adriana okręty, on tego nie zrobił, mimo że teoretycznie nie miały one żadnych szans na doścignięcie ofiary. Teoria ta nie uwzględniała jednakże jednej możliwości: że Prince Adrian mógł zostać uszkodzony w starciu z pierwszym okrętem, do którego na pewno dojdzie. Jeżeli Bandyta Jeden zbliżający się z prawej burty zdoła uzyskać choćby jedno istotne, a przypadkowe trafienie — czy to w pierścień napędu, czy w maszynownię — i spowodować poważny spadek szybkości okrętu RMN albo nawet zmusić go do ostrego uniku, to co najmniej jeszcze jedna ścigająca go jednostka zdąży wziąć udział w walce. A jeśli uszkodzenie będzie poważniejsze, to nie tylko jedna. Szanse na to były niewielkie, ale istniały i oczywiste było, że dowodzący okrętami Ludowej Marynarki w systemie Adler będzie próbował zrobić wszystko, by osiągnąć to, co zaplanował, tak długo jak będzie istniał choćby cień nadziei, że mu się uda. Było to podejście całkowicie odmienne od prezentowanych przez większość jego współtowarzyszy broni.

McKeon przestał wpatrywać się w ekran, spojrzał ponownie na Honor i zacisnął wargi. Najwyraźniej podjął decyzję, gdyż pochylił się ku niej i zażądał tak cicho, by nikt inny go nie usłyszał:

— Honor, proszę wyjdź stąd i włóż skafander ratunkowy.

Spojrzała na niego zaskoczona troską brzmiącą w jego głosie. Widząc wyraz jej twarzy i oczu, McKeon z trudem powstrzymał się przed zgrzytnięciem zębami. Wyrażały bowiem pełnię niewinnego zaskoczenia, jakby nie miała pojęcia, o co mu chodzi. Podrapała Nimitza za uchem. Treecat zamruczał basowo. McKeon, nie mając z nim żadnej więzi, doskonale wiedział, że nakłania ją do tego samego co on.

Z równie kiepskim skutkiem.

— Jestem tutaj potrzebna — wyjaśniła łagodnie, przestając grać idiotkę.

McKeon poczuł nieodpartą chęć, by złapać ją za kark, wyrzucić z mostka i przekazać Marines, którzy wpakowaliby ją na jego rozkaz do skafandra ratunkowego. Problem polegał na tym, że było to niestety niewykonalne. Nawet zakładając, że LaFollet nie odstrzeliłby mu jakimś cudem głowy w chwili złapania Honor za kark, ona sama własnoręcznie zrobiłaby z niego obwarzanek. Mogłaby to zrobić jedną ręką, kiedy tylko chciała, i oboje o tym doskonale wiedzieli. A poza tym żaden Marine nie wykonałby jego rozkazu, słysząc przeciwny z ust dowódcy eskadry. Niemniej był zdecydowany zrobić co może, by pozbyć się jej z mostka przed rozpoczęciem walki, bo ani ona, ani nikt z przybyłych wraz z nią ludzi nie zabrał ze sobą swego skafandra, opuszczając Jasona Alvareza.

A skafandry próżniowe używane przez Królewską Marynarkę i Royal Manticoran Marine Corps nie były czymś, co można było zdjąć z wieszaka i włożyć. Każdy egzemplarz był starannie dopasowany do osoby, która miała go nosić — można by rzec, że robiony na miarę, choć nie do końca była to prawda. Zbroje czy skafandry pancerne używane do napraw w próżni były bardziej uniwersalne, a skafandry ratunkowe całkowicie uniwersalne — pomyślano je tak, by mógł ich użyć dosłownie każdy. Skafander pancerny był właściwie małym jednoosobowym pojazdem kosmicznym, podobnie jak zasilana zbroja.

Skafandry pancerne były jednak zbyt duże, by można ich było użyć wewnątrz okrętu, a zbroje zbyt specjalistyczne i niebezpieczne, by mógł je nałożyć ktoś, kto nie przeszedł gruntownego przeszkolenia. Skafandry ratunkowe mogły być noszone wewnątrz okrętu, ale określenie „skafander” było w stosunku do nich eufemizmem, gdyż w istocie były to nieporęczne opakowania pozwalające znajdującym się w nim osobom na przeżycie w próżni i przystosowane do holowania przez ekipy ratunkowe.

Pod tym względem Honor i pozostali byliby w lepszej sytuacji na pokładzie liniowca pasażerskiego, ponieważ prawo międzyplanetarne nakładało na armatora obowiązek wyposażenia każdego statku w taką ilość skafandrów, by wystarczyło dla kompletu pasażerów. Ponieważ dostosowanie ich do indywidualnych kształtów i wymiarów byłoby zbyt pracochłonne i czasochłonne, wymyślono coś, co nazwano skafandrami pasażerskimi. Był to niemalże powrót do wczesnych modeli skafandrów próżniowych z I wieku Po Diasporze, choć nie tak prymitywnych i nie aż tak nieporęcznych. Poruszać się w nich po statku było można, choć nie było to ani wygodne, ani praktyczne. Robić cokolwiek poza najprostszymi zajęciami fizycznymi nie dało się z uwagi choćby na grubość rękawic. Skafandry próżniowe posiadały miniaturowe serwomechanizmy z biosprzężeniem zwrotnym, dzięki którym można było w próżni nawlec igłę. Skafandry pasażerskie uniemożliwiały użycie karabinu pulsacyjnego. Niemniej były nieporównanie lepsze od ratunkowych.

Niestety lista wyposażenia Prince Adriana ich nie obejmowała, podobnie zresztą jak lista żadnego okrętu Królewskiej Marynarki. I nie tylko jej, gdyż wożenie ich byłoby marnotrawstwem miejsca. Skafandry ratunkowe zajmowały go znacznie mniej, a i tak zabierano ich niewiele, przewidziano je bowiem tylko na wyjątkowe sytuacje, gdy ktoś czasowo został odcięty od własnego skafandra próżniowego. RMN założyła, zresztą całkiem rozsądnie, że każdy członek załogi będzie swój skafander trzymał pod ręką, by móc włożyć go, gdy tylko zaistnieje możliwość utraty hermetyczności przez którąkolwiek część okrętu. Na wszelki jednak wypadek wydano przepis, zgodnie z którym każdy zamierzający przebywać na pokładzie innego niż własny okrętu dłużej niż dwanaście godzin powinien zabrać ze sobą skafander próżniowy. Przepis ten był regularnie ignorowany, czego najlepszym dowodem było postępowanie Honor i jej podkomendnych, a to z tego powodu, że niewygodnie było brać dodatkowy, a powszechnie uznawany za zbędny bagaż. Dlatego też z całego grona gości jedynie Nimitz był właściwie przygotowany do przebywania na okręcie w stanie alarmu bojowego, jako że torba do przenoszenia jego skafandra była niewielka.

— Posłuchaj — powiedział McKeon, nadal pamiętając, by nie podnosić głosu, choć przychodziło mu to z prawdziwym trudem. — Nie tylko ty zginiesz, jeśli stracimy hermetyczność…

I wskazał wzrokiem Venizelosa i LaFolleta pracowicie zajętych udawaniem, że nie słyszą rozmowy. Po czym dodał:

— Oni też nie mają skafandrów.

Coś błysnęło w jej ciemnych oczach… Honor odwróciła się i popatrzyła na LaFolleta. Musiał wyczuć jej spojrzenie, gdyż uniósł głowę i spojrzał na nią spokojnie. Odwróciła się do McKeona.

— To był chwyt poniżej pasa — oceniła.

Wzruszył ramionami i przyznał:

— Ważne, żeby był skuteczny. Jak chcesz, możesz się obrazić.

Przyglądała mu się w milczeniu przez kilka sekund, po czym odchrząknęła i poleciła głośno:

— Andy i Andrew, dołączcie do pozostałych!

Venizelos obrócił się na pięcie z miną wskazującą, że spodziewał się podobnego polecenia i nie ma ochoty go wykonać.

— Zakładam, że pani do nas dołączy, milady — powiedział rzeczowo.

To nie było pytanie, lecz stwierdzenie i Honor zacisnęła usta.

— Może pan sobie zakładać, co pan chce, komandorze, ale będzie pan to zakładał z pokładu hangarowego i w skafandrze ratunkowym — warknęła.

— Z całym szacunkiem, komodor Harrington, ale uważam, że tu jest moje miejsce — oznajmił niewzruszenie Venizelos.

Honor wzięła głęboki oddech… i ugryzła się w język. Było widać, jak próbuje nad sobą zapanować i że nie przychodzi jej to łatwo. W końcu jednak się udało, gdyż kiedy się odezwała, mówiła znacznie spokojniej i łagodniej.

— Rozumiem cię, Andy. Ale tak naprawdę nie jesteś tu potrzebny, a nie ma sensu, żebyśmy oboje wykazywali ośli upór.

Coś błysnęło radośnie w oczach Venizelosa przy słowach „oboje” i „ośli”, ale nie miał zamiaru się wycofać.

— Ma pani całkowitą rację, ma’am. Dlatego uważam, że powinna pani także dołączyć wraz z nami do reszty na pokładzie hangarowym.

— Jestem pewna, że tak uważasz — przyznała spokojnie — tyle że między nami jest jedna mała różnica…

Urwała wymownie, a gdy Venizelos uniósł pytająco brwi, dodała:

— Ty jesteś komandorem, a ja komodorem. To oznacza, że ja mogę ci rozkazywać, a nie na odwrót.

I uśmiechnęła się bez śladu wesołości.

— Nie… — zaczął Venizelos i zamilkł, widząc jej uniesioną dłoń.

— Mówiłam zupełnie poważnie, Andy. Niezależnie od tego, co uważa kapitan McKeon, jestem tu potrzebna. Ten okręt należy do mojej eskadry i znalazł się w tym położeniu dzięki moim rozkazom. Natomiast ty nie jesteś tu niezbędny, dlatego udasz się na pokład hangarowy. Natychmiast!

Venizelos zacisnął usta i spojrzał na McKeona, ale ten przyglądał się Honor ze smętną świadomością, że przegrał. Venizelos zmełł w ustach przekleństwo, oklapł i kiwnął głową.

— Według rozkazu, ma’am — burknął i skierował się ku windzie.

Przechodząc obok LaFolleta, dodał ponuro:

— Chodź, Andrew.

LaFollet przecząco pokręcił głową.

— Nie, sir — oznajmił zwięźle.

Venizelos stanął zaskoczony i spojrzał na niego, Andrew LaFollet patrzył na Honor i uśmiechał się leciutko.

I dodał, nim Honor zdążyła się odezwać:

— Zanim pani powie cokolwiek, milady, chciałbym przypomnieć, że jest to rozkaz, którego nie może pani wydać.

— Przepraszam, że jak? — spytała chłodno.

— Jestem członkiem pani osobistej Gwardii i ochrony, milady. Zgodnie z graysońskim prawem nie może mi pani rozkazać odejść, jeżeli coś zagraża pani życiu. A ja mam prawo nie wykonać takiego rozkazu, jeśli uznam, że takie zagrożenie istnieje. Jeśli pani wyda taki rozkaz, mam wręcz obowiązek go nie wykonać.

— Nie mam w zwyczaju tolerować niesubordynacji, majorze! — oznajmiła ostro Honor.

Jedynym widocznym skutkiem było to, że LaFollet stanął na baczność, nim odpowiedział:

— Przykro mi, że uznała pani moje zachowanie za przykład niesubordynacji, milady. Jeżeli chce pani wyciągnąć konsekwencje, ma pani pełne prawo zwolnić mnie ze służby, gdy tylko wrócimy na Graysona. Ale do tej pory pozostaję związany przysięgą nie tylko wobec pani, ale wobec całego Konklawe Patronów. A poprzysięgłem wypełniać moje obowiązki jako pani gwardzista.

Honor przyglądała mu się z wyraźną złością przez naprawdę długą chwilę, ale gdy się odezwała, zrobiła to prawie normalnym tonem:

— Nie jesteśmy na Graysonie, Andrew. Jesteśmy na pokładzie królewskiego okrętu. Załóżmy, że poleciłabym kapitanowi McKeonowi jako dowódcy Prince Adriana, by rozkazał ci udać się na pokład hangarowy i włożyć skafander ratunkowy?

— Z przykrością, ale musiałbym odmówić wykonania jego rozkazu, milady — odparł LaFollet.

Jego ton także uległ zmianie, jakby oboje znali już wynik rozmowy, natomiast uznali, że trzeba ją przeprowadzić do końca. McKeon obserwujący z miłym zaskoczeniem LaFolleta zrozumiał, że kieruje nim nie tylko urażona duma czy poczucie obowiązku. Przede wszystkim była to osobista lojalność i graysońska uczciwość, by nie rzec miłość, choć bez wątku romantycznego czy seksualnego, do kobiety, której służył.

— Nie możesz odmówić — głos Honor jeszcze złagodniał. — On jest kapitanem tego okrętu.

— A ja, milady, jestem pani gwardzistą — odparł LaFollet.

I tym razem się uśmiechnął.

Honor przyglądała mu się kolejną długą chwilę, tym razem już bez złości. Potem potrząsnęła głową i powiedziała:

— Po powrocie do domu będziemy musieli poważnie porozmawiać, majorze.

— Oczywiście, milady — zgodził się uprzejmie.

Uśmiechnęła się jak zwykle nieco krzywo i wskazała palcem Venizelosa:

— A pan, komandorze, na co czeka? — spytała też bez złości.

Ku swemu zaskoczeniu Venizelos roześmiał się. Po czym spojrzał z uznaniem na LaFolleta, kiwnął głową i wsiadł do windy. Drzwi zamknęły się i Honor odwróciła się do McKeona, posyłając mu uśmiech łączący przeprosiny i zadowolenie.

— Do wyjścia konwoju z nadprzestrzeni pozostało sześć minut! — oznajmiła Geraldine Metcalf.



* * *


— Za czternaście minut będzie w pułapce, towarzyszko kapitan — zameldował porucznik Allworth.

Helen Zachary przytaknęła ruchem głowy.

— Tu jest coś dziwnego… — odezwał się niespodziewanie komandor Luchner.

— Dziwnego? Co masz na myśli, Fred?

— Sam nie jestem pewien… — powiedział powoli Luchner, pocierając górną wargę wskazującym palcem. — Chodzi o to, że nadal nie mogę zrozumieć, dlaczego manewruje w tej samej płaszczyźnie… gdybym był na miejscu jego dowódcy, obrałbym kurs, który najszybciej mnie stąd wyprowadzi, gdy tylko zorientowałbym się, że wpadłem w zasadzkę.

— Co pan próbuje powiedzieć, towarzyszu komandorze? — wtrącił się ostro Kuttner.

— Nie jestem pewien… — powtórzył Luchner, z trudem ukrywając zirytowanie.

Cham nie myty, nie dość, że wtrącił się w rozmowę pierwszego oficera z kapitanem nieproszony, to na dodatek tonem prawie że oskarżycielskim. Toteż sporo wysiłku kosztowało Luchnera nieokazanie tego, co myśli o podobnym zachowaniu. I zajęło mu trochę czasu.

— Myślę, że towarzysz komandor uważa, że uniki wykonane przez nieprzyjacielski okręt nie są najlepszymi z możliwych — wtrąciła się Zachary, widząc, że Luchner chwilowo nie jest zdolny do odpowiedzi. — Jest oczywiście całkiem możliwe, że jego dowódca nie należy do najlepszych i nie zauważył najoptymalniejszej możliwości ucieczki, to się może zdarzyć w każdej flocie. Natomiast do obowiązków pierwszego oficera należy analizowanie poczynań przeciwnika i poszukiwanie ukrytych motywów, zwłaszcza dziwnych manewrów. Motywy takie są zawsze logiczne, tylko że nie są nam znane w stosownym czasie.

— Z całym szacunkiem, towarzyszko kapitan, ale nie widzę tu nic tajemniczego — ocenił zniecierpliwiony Kuttner. — Zauważył goniące go nasze jednostki, ale jak sama pani mi wytłumaczyła, nie może wiedzieć o naszej obecności, a więc ucieka ku — jego zdaniem — wolnej drodze i wyjściu z pułapki.

— Być może, choć nie zawsze rozsądnie jest skupiać się wyłącznie na jednym wytłumaczeniu, choćby wydawało się niezwykle logiczne — odparła uprzejmie nieco zaskoczona własnym zachowaniem.

W końcu odezwała się tylko po to, by odwrócić uwagę Kuttnera od swojego zastępcy i ochronić tego ostatniego. A teraz czuła dziwną ochotę do kontynuowania tej dyskusji i nie bardzo wiedziała, skąd się ona wzięła. Albo miała ochotę utrzeć nosa pyszałkowi, albo też pytanie Luchnera wzbudziło w niej instynktowne podejrzenia…

— Może nie wiedzieć, że tu jesteśmy, ale uniki, które wykonał, świadczą o tym, że wie o istnieniu Nuady i o jego pozycji — dodała. — Myślę, że najpierw jego sensory wykryły Nuadę, a potem dopiero czekające na niego okręty…

— I? — ponaglił ją Kuttner, gdy milczała zbyt długo.

— A jego obecny kurs uniemożliwia mu ucieczkę bez starcia z Nuadą… czyli okrętem, którego pozycję i masę zna najdłużej, a więc najlepiej — powiedziała Zachary wolno i spojrzała na Luchnera. — To ci nie daje spokoju, prawda? Dlaczego zmienił kurs na taki, który umożliwia jedynemu okrętowi, o którym musi wiedzieć, ostrzelanie go.

— Właśnie! — oczy Luchnera rozbłysły nagłym zrozumieniem. — Gdyby zmienił kurs o dziewięćdziesiąt stopni, ale nie w tej samej płaszczyźnie, albo wykonał ostry zwrot w prawo, dotarłby do granicy wejścia w nadprzestrzeń, zanim Nuada miałby go w zasięgu rakiet, chyba że natknąłby się na nas, o czym nie mógł wiedzieć. Ale takim unikiem…

— Odciągnął jedyny okręt, który mógłby znaleźć się w pobliżu miejsca, w którym sam wyszedł z nadprzestrzeni — dokończyła Zachary.

Kuttner kręcił głową, przenosząc wzrok z jednego rozmówcy na drugiego z wyjątkowo głupią miną — nie ulegało wątpliwości, że nic nie rozumie.

Zachary z westchnieniem opadła na oparcie fotela i przyznała:

— To bardzo sprytny kapitan. Wszystko zrobił idealnie poza tym, że leci prosto na nas, ale to już zwykły pech. Jego pech.

— Czy moglibyście wyjaśnić, o czym mówicie? — warknął Kuttner.

Zachary spojrzała na niego i powiedziała:

— Jeżeli mamy rację, towarzyszu komisarzu, to za chwilę sam pan zobaczy.

— Ślad wyjścia z nadprzestrzeni! — rozległ się podniecony głos porucznika Allwortha. — Kilkanaście śladów w namiarze 1-0-6 na 0-0-3!



* * *


Ciężki krążownik Marynarki Graysona Jason Alvarez jako pierwsza jednostka konwoju wyszedł z nadprzestrzeni. Za nim kolejno robiły to transportowce, frachtowce i okręty eskorty. Każdy rozświetlał przestrzeń lazurowym ogniem obejmującym krąg o parusetkilometrowej średnicy, gdy jego żagle pozbywały się nadmiaru energii.

Żaden szerokopasmowy sensor w promieniu czterdziestu minut świetlnych nie był w stanie nie zarejestrować tak potężnego przeskoku energetycznego, jeżeli nie był zupełnie zepsuty. I Lester Tourville siedzący na pomoście flagowym krążownika liniowego Ludowej Marynarki Count Tilly klął, aż powietrze wyło, gdy sensory pokładowe wykryły konwój i na holoprojekcji taktycznej pojawił się stosowny symbol z opisem.

Nie był w tym osamotniony — cholery i inne sypały się na mostkach praktycznie wszystkich okrętów Ludowej Marynarki w systemie Adler, gdy ich kapitanowie zrozumieli, czego dokonał Prince Adrian i jakiego łupu ich pozbawił. Poza Nuadą i Kataną wszystkie biorące dotychczas udział w pościgu za Prince Adrianem okręty zmieniły kursy i ruszyły najszybciej jak mogły ku konwojowi. Nie dlatego, by miały jakąkolwiek realną szansę go przechwycić, ale po prostu dlatego, że ich kapitanowie nie mogli inaczej postąpić, widząc taki cel.



* * *


Kapitan Thomas Greentree stał obok fotela komandora porucznika Terracelliego i przez jego ramię przyglądał się ekranowi taktycznemu. Sensory potrzebowały paru minut na osiągnięcie pełnej sprawności po wyjściu z nadprzestrzeni, ale tymczasem…

— Sir! — rozmyślania przerwał mu głośny okrzyk porucznika Chaveza, oficera łącznościowego.

Greentree odwrócił się zaskoczony, gdyż Chavez nader rzadko podnosił głos. Nim jednak zdążył otworzyć usta, porucznik zameldował już prawie normalnym głosem:

— Odbieramy wiadomość od lady Harrington, sir. Wiadomość oznaczona jako Flash Priority!

— Najwyższy stopień uprzywilejowania! — powtórzył Greentree. — Jaka jest jej treść?

— Jeszcze nie wiem, sir. Jest nadawana z prędkością większą od świetlnej i nadal trwa transmisja…

Chavez urwał i wytrzeszczył oczy, a Greentree zmusił się do zachowania milczenia. Nie było sensu nagabywać biedaka, który sam jeszcze nie znał treści. Mimo usprawnień nadajniki nadświetlne nadal bowiem pozostały urządzeniami nadającymi niezmiernie powoli. Mogły przesłać impuls na wiele minut świetlnych praktycznie natychmiast, ale czas potrzebny na wygenerowanie każdego impulsu powodował, iż krótkie zdanie twierdzące mogło być nadawane i dwie minuty. Dlatego opracowano specjalny kod używający grup impulsów — przypominał flagowy kod sygnałowy używany na Ziemi w epoce flot żaglowych. Jedna flaga mogła w zależności od kontekstu oznaczać pojedynczą literę lub całe zdanie z księgi kodów floty.

— Rozkaz od dowódcy eskadry, sir — odezwał się Chavez drżącym głosem.

Greentree zacisnął szczęki i dał mu gestem znak, by mówił dalej.

— Konwój ma natychmiast powrócić w nadprzestrzeń i zawrócić do Clairmont — głos Chaveza stał się całkowicie beznamiętny. — Pan ma przejąć dowództwo, sir… i poinformować admirał Sorbanne w Clairmont, że wróg odbił system Adler.

— Ja mam przejąć dowództwo? — Greentree zadał pytanie, nim zdołał nad sobą zapanować.

Porucznik Chavez potwierdził ruchem głowy i dodał:

— I wrócić z konwojem do Clairmont. Natychmiast.

— A co z lady Harrington? — palnął Terracelli.

Greentree spiorunował go wzrokiem, ale bez specjalnej złości, bo sam miał ochotę zadać to pytanie.

— Nie… — zaczął Chavez i umilkł, odwracając głowę i spoglądając na swój ekran, na którym pojawiły się nowe grupy kodu cyfrowo-literowego.

Odczekał, aż skończą się wyświetlać nowe, przełknął z wysiłkiem ślinę i zameldował:

— Prince Adrian odciąga okręty wroga, zmuszając je do pościgu, sir. Powróci samodzielnie do Clairmont, gdzie dołączy do eskadry — beznamiętny głos załamał się, Chavez spojrzał na kapitana i dodał: — Rozkaz powrotu do nadprzestrzeni jest powtórzony, sir. Dwa razy.

Greentree podszedł do jego stanowiska i spojrzał na ekran, zaciskając usta w cienką linię. Chavez miał rację, a dodatkowo na ekranie powoli, litera po literze, wyświetlało się jeszcze inne, ostatnie zdanie. Brzmiało:

„Ten rozkaz nie podlega dyskusji, Thomas”.

Greentree zacisnął pięści. Spojrzał w oczy Chaveza i omal nie wydał mu rozkazu wykasowania tego zdania z dziennika okrętowego, nim się opanował. Był oficerem Marynarki Graysona i obojętnie jak bardzo pragnąłby lecieć z odsieczą, był odpowiedzialny nie tylko za swój okręt, ale za cały konwój i pozostałe jednostki. Otrzymał rozkazy i jego obowiązkiem było je wykonać.

Ciszę przerwał głos komandora porucznika Terracelliego:

— Sensory wykryły zbliżające się ku nam sygnatury napędów.

— Ile?

— Co najmniej pięć, sir. W tym dwa krążowniki liniowe.

— Kiedy tu będą?

— Minimum trzydzieści jeden minut, nim osiągną zasięg umożliwiający wystrzelenie rakiet, sir. To jest najbliższy z nich dotrze.

— Dziękuję.

Greentree powoli skierował się ku swojemu fotelowi. Opadł na niego ciężko i pogrążył się w rozmyślaniach. Trzydzieści jeden minut dawało konwojowi aż za dużo czasu na ucieczkę, więc nie musiał się spieszyć. Po wejściu w nadprzestrzeń fala, dzięki której tu dotarli, pozwoli im na osiągnięcie przyspieszenia rzędu tysięcy g, a ponieważ wszystkie statki należały do szybkich, żaden nie będzie spowalniał reszty. Nim przeciwnik zdoła wejść w nadprzestrzeń, konwój będzie zbyt daleko, by można było go wyśledzić, nie mówiąc już o ostrzelaniu. Jedyne, co musiał zrobić, to wydać rozkaz… i opuścić swego dowódcę.

Wiedział, że w tej sprawie nie ma wyboru. Zamknął na chwilę oczy, a gdy je otworzył, nie było już w nich wahania. Spojrzał na porucznika Chaveza i polecił:

— Proszę nadać sygnał do wszystkich, poruczniku Chavez. Konwój wraca w nadprzestrzeń za dwie minuty. Adrian, wyznacz kurs na Clairmont i przekaż go porucznikowi do przesłania na wszystkie jednostki. Aha, i proszę przekazać kapitanowi Santandera, że leci jako czujka.



* * *


— Poszedł! — oznajmił z żalem Luchner.

Zachary pokiwała głową, doskonale go rozumiejąc. Ich gorycz była tym większa, że jako jedyni odgadli cel przeciwnika, zanim konwój wyszedł z nadprzestrzeni. Równocześnie czuli niechętny podziw dla kapitana tego krążownika. Nuadę odciągnął z pozycji w sposób doskonały. Co naturalnie nie miało żadnego wpływu na postanowienie Zachary zamierzającej zniszczyć go przy pierwszej okazji.

Gdy sygnatura napędu ostatniego okrętu eskorty zniknęła z ekranu taktycznego, Zachary spytała:

— Fred, jak długo konwój był w normalnej przestrzeni?

— Około dziewięciu minut, ale trzy minuty trwało wyjście z nadprzestrzeni, towarzyszko kapitan.

— Nieźle jak na tak duży konwój, prawda, Fred?

Luchner pokiwał głową.

— No cóż, im się udał ten numer, zobaczymy, czy nam się uda inny — Zachary uśmiechnęła się lekko. — Przekaż do maszynowni, że za cztery minuty chcę dać całą naprzód.



ROZDZIAŁ XVII

Honor zdołała nie okazać radości, ale czuła się, jakby zdjęto jej z ramion ogromny ciężar. Nie potrzebowała więzi z Nimitzem, by wiedzieć, że cała obsada mostka doznała ogromnej ulgi i podziela jej radość. Kiedy ostatnia jednostka konwoju zniknęła w nadprzestrzeni, spojrzała z satysfakcją na McKeona. Odpowiedział takim samym spojrzeniem. Teraz pozostała im tylko walka z jednym przeciwnikiem zagradzającym drogę do nadprzestrzeni i choć w czasie bitwy wszystko mogło się zdarzyć, Honor raczej spokojnie podchodziła do perspektywy jedenastominutowej wymiany ognia na dużą odległość. Przewaga Królewskiej Marynarki tak w rakietach, jak i w obronie antyrakietowej pozostała nadal duża i nawet jeśli przechwytujący ich okręt to krążownik liniowy, nie będzie miał dość czasu, by…

Sygnał alarmu przerwał jej rozmyślania — odwróciła głowę ku stanowisku taktycznemu i dostrzegła czerwony symbol na głównym ekranie taktycznym. Znajdował się trzydzieści stopni od lewej burty, praktycznie prosto przed lewoburtową ćwiartką dziobową i przyspieszał, by przeciąć kurs Prince Adriana.

— Nowy nie zidentyfikowany kontakt! — rozległ się zaskoczony głos Metcalf. — Kryptonim Bandyta Dziesięć. Musiał lecieć bardzo wolno i zdołał ukryć się przed naszymi sensorami… mamy sygnaturę jego napędu… to ciężki krążownik klasy Sword, ale coś jest nie w porządku z jego napędem…

Ostatnie słowa powiedziała nieco niepewnie i McKeon natychmiast zareagował.

— Co to znaczy „nie w porządku”? — spytał ostro.

— Nie przyspiesza tak jak powinien, biorąc pod uwagę ilość emitowanej energii — wyjaśniła Metcalf. — Powinien lecieć przynajmniej pięć kilometrów na sekundę kwadrat, a robi ledwie cztery koma dwadzieścia pięć kilometra.

McKeon zmarszczył brwi, ale miał poważniejsze problemy wynikające z niespodziewanego pojawienia się drugiego przeciwnika niż analiza anomalii jego napędu, toteż potrząsnął głową i skoncentrował się na nich.

— Gerry, oblicz, proszę, ile nam zostało do wejścia w zasięg rakiet i do granicy wejścia w nadprzestrzeń przy założeniu, że i my, i oni utrzymamy stałe przyspieszenie i kursy — polecił.

— Aye, aye, sir — odpowiedziała Metcalf i pochyliła się nad klawiaturą.

McKeon i Honor przyglądali się zaś z namysłem ekranowi taktycznemu. Honor przygryzła wargę — znała bowiem co najmniej jeden sensowny powód zbyt niskiego przyspieszenia osiąganego przez nowego przeciwnika.

— Przy tych założeniach, skipper, do granicy wejścia w nadprzestrzeń pozostało nam trzydzieści jeden minut — oznajmiła Metcalf. — Bandyta Dziesięć będzie w odległości nieco poniżej ośmiu milionów kilometrów, czyli w maksymalnym zasięgu rakiet, a my wejdziemy w ten zasięg za siedemnaście i pół minuty. Jeżeli utrzyma przyspieszenie i zmieni kurs na tyle, by maksymalnie przedłużyć możliwy czas ostrzału, będzie nam towarzyszyć do samej granicy, czyli przez około trzynaście i pół minuty od chwili oddania pierwszej salwy.

— Możemy go wymanewrować i uniknąć starcia?

— Nie, sir. Możemy skrócić czas jego trwania, ale nie zdołamy wyjść poza zasięg jego rakiet. Ustawił się prawie idealnie i nadlatuje z góry i z lewej, a Bandyta Jeden zbliża się z dołu i z prawej burty. Im dalej odbijemy od któregoś z nich, tym bliżej znajdziemy się drugiego. W zasięgu obu będziemy przynajmniej przez jedenaście minut.

— Rozumiem… — McKeon pomasował podbródek i sprawdził parę kombinacji na klawiaturze fotela.

Przyjrzał się wynikom wyświetlonym na ekranie taktycznym fotela i spojrzał na Honor.

— Gerry ma rację, ma’am — przyznał cicho. — Jesteśmy między młotem a kowadłem. Możemy skrócić czas starcia z Bandytą Dziesięć do dziesięciu minut, ale tylko przedłużając czas ostrzału przez Bandytę Jeden do kwadransa. Albo zostawić wszystko bez zmian i wtedy Bandyta Dziesięć będzie miał nas w zasięgu przez ponad trzynaście minut, a Bandyta Jeden przez jedenaście.

Honor skinęła głową, potwierdzając jego obliczenia, i zacisnęła dłonie w pięści. Ponieważ trzymała je za plecami, nikt tego nie zauważył. Westchnęła i spytała:

— Wiesz, jaki jest najbardziej prawdopodobny powód, dla którego ten nowy leci tak wolno?

— Zasobniki holowane — odpowiedział zwięźle.

— Właśnie…

Honor przyglądała się McKeonowi przez kilka sekund, ale nie odezwała się słowem. Mogła być komodorem i dowódcą eskadry, ale to McKeon był kapitanem HMS Prince Adrian i to on odpowiadał za losy swego okrętu. I on również decydował, jak go użyć w walce. Podobnie jak on zdawała sobie sprawę, że wielu oficerów, znajdując się na jej miejscu, przejęłoby dowodzenie, i to nie dlatego, by uważali, że pokierują walką lepiej, ale dlatego by móc coś zrobić, a nie tylko bezczynnie obserwować przebieg wydarzeń. Honor nie zamierzała tego uczynić, gdyż raz, że miała pełne zaufanie do McKeona, dwa — uważała, że nie ma do czegoś podobnego prawa. Ona była dowódcą eskadry, a tu był jeden okręt, więc kierowanie nim należało do jego kapitana. I nie miała też najmniejszej ochoty obrażać Alistaira, mieszając się w jego sposób dowodzenia czy inaczej podważając jego autorytet. Sądząc po spojrzeniu, jakie jej posłał, nim odwrócił się ku ekranowi taktycznemu, zdawał sobie z tego sprawę. I był jej wdzięczny.

— Macie Harris, proszę wykonać obrót o sto stopni na prawą burtę, zachowując obecny kurs i przyspieszenie — polecił sternikowi i odwrócił się ku Metcalf: — Gerry, sądząc po różnicy mocy i przyspieszenia, Bandyta Dziesięć holuje zasobniki, ale Bandyta Jeden nie. Możemy skrócić walkę z Dziesiątym, zbaczając na prawą burtę, ale nie sądzę, by to było sensowne. Dziesięć minut czy trzynaście to nie aż tak wielka różnica, zresztą najgorsza będzie jego pierwsza salwa, a tę zdąży oddać w każdej sytuacji i nic na to nie poradzimy. Natomiast Bandyta Jeden ma więcej wyrzutni, toteż każda jego salwa będzie dla nas groźniejsza. Dlatego zostajemy na kursie i będziemy trzymać się z dala od groźniejszego przeciwnika tak długo, jak będziemy mogli.

— Rozumiem, sir — w głosie Metcalf słychać było napięcie.



* * *


— Aha, zdecydował się — powiedziała cicho i z zadowoleniem Helen Zachary, widząc manewr krążownika Royal Manticoran Navy.

Zwrócił się on dennym ekranem ku Katanie i równocześnie uaktywnił środki walki radioelektronicznej. Natomiast nie zmienił kursu. Teoretyczny maksymalny zasięg rakiet w zasobnikach, większych niż te na uzbrojeniu pokładowym ciężkich krążowników, wynosił osiem i pół miliona kilometrów, natomiast bierne, czyli elektroniczne środki obrony antyrakietowej RMN redukowały ich skuteczny zasięg do siedmiu milionów kilometrów. To jednakże powinno w zupełności wystarczyć.

— Jak to „zdecydował się”?! — Kuttner zażądał wyjaśnień. — Przecież nic nie zrobił, tylko włączył zagłuszanie i resztę. Nawet kursu nie zmienił!

— Nie zmienił — zgodziła się Zachary. — I nie zmieni. Pierwotny kurs, jaki obrał, nim nas wykrył, wystawiał go na trwający dwadzieścia pięć minut pojedynek rakietowy. Trzynaście i pół minuty z nami i jedenaście minut z Nuadą. Każda modyfikacja kursu zmieni czas ostrzału przez każdego z nas, ale nie jego czas łączny. Przeciwnik może na przykład skrócić czas przebywania pod naszym ogniem, ale tylko wydłużyć czas, w którym będzie w zasięgu rakiet Nuady. I odwrotnie. Rozważył, co mu się bardziej opłaca, i wybrał. Charakterystyczne, że wykonał obrót od nas, nie do nas.

— I co z tego? — zdziwił się Kuttner.

Zachary zaskoczyła samą siebie: nie westchnęła.

— Obracając się lewą burtą od nas, zwrócił się nią ku Nuadzie, towarzyszu komisarzu. Nie daje mu to co prawda idealnego pola ostrzału, ale lepsze niż miał. Natomiast zwrócenie się ekranem ku nam oznacza, że bardziej martwi go nasz ostrzał i robi co może, by jak najlepiej się przed nim zabezpieczyć. A to oznacza, że domyślił się, iż holujemy zasobniki, a Nuada nie. Mówiłam, że jest dobry…



* * *


Czas ciągnął się w nieskończoność, mimo że elektroniczne chronometry pokazywały coś wręcz przeciwnego. Na mostku HMS Prince Adrian panowała cisza — wszyscy bowiem wiedzieli, że tym razem nie będzie żadnych genialnych a niespodziewanych manewrów w ostatniej chwili. Tym razem sytuacja była jasna i prosta, a wyliczenia brutalnie jednoznaczne. Większość obecnych widziała zasobniki holowane w akcji — co prawda te używane przez Sojusz, a nie przez Ludową Marynarkę, ale przeciwnik dysponował podobnymi. Dlatego też wiedzieli, czego się spodziewać, i jedyną niewiadomą była dokładna liczba rakiet, które będzie mógł wystrzelić w jednej salwie okręt Ludowej Marynarki.

Owszem, spore znaczenie miała także ich wielkość i jakość systemów samonaprowadzających, ale przy odpowiednio dużej liczbie jakość była kwestią drugorzędną. Jeśli będzie ich zbyt wiele, nawet najprymitywniejszych, to przez obronę antyrakietową przedrze się ich dość. Nawet najlepsze środki pasywnej obrony przeciwrakietowej mają bowiem swoje ograniczenia i nie są w stanie ogłupić każdej liczby nadlatujących rakiet. Jeszcze bardziej widoczne jest to w przypadku środków aktywnych: liczba antyrakiet jest ściśle określona czasem i liczbą wyrzutni, a nie każda z nich trafi w cel. Podobnie rzecz ma się ze sprzężonymi działkami laserowymi. Nade wszystko zaś system kontroli ognia mógł zająć się równocześnie określoną liczbą celów; jeśli robiło się ich za dużo, zaczynał się gubić. A co najważniejsze, Prince Adrian był sam — nie mógł liczyć na pomoc sąsiadów, co oznaczało, że skuteczność jego obrony antyrakietowej jest mniejsza niż potrzebna w tych warunkach. O szczegółach ani Alistair McKeon, ani Honor Harrington woleli nie myśleć — i tak nie mieli na nie żadnego wpływu.

— Za piętnaście sekund osiągniemy maksymalny zasięg naszych rakiet — sztucznie spokojny głos Geraldine Metcalf przerwał ciszę.

— Proszę otworzyć ogień zgodnie z planem — polecił McKeon.



* * *


— Wrogie rakiety! — zameldował porucznik Allworth donośnie. — Szesnaście leci w naszą stronę!

— Tak szybko? Przecież z tej odległości nie ma prawa nas trafić?! — tym razem zdumienie Kuttnera było tak wielkie, że zapomniał o nadętym tonie i zabrzmiało to zupełnie szczerze.

Zachary uśmiechnęła się lekko.

— On nie strzela do Katany, towarzyszu komisarzu — wyjaśniła. — A te rakiety nie mają impulsowych głowic laserowych. To klasyczne głowice nuklearne, a ich celem są zasobniki holowane.

Przestała mu się przyglądać — Kuttner wyglądał głupio, nawet gdy akurat nie był zaskoczony — i przeniosła wzrok na główny ekran taktyczny. Rakiety zbliżały się. Jeśli miała słuszność, zaprogramowano je tak, by eksplodowały za rufą Katany na tyle daleko, by poważnie utrudnić (o ile nie wręcz uniemożliwić) trafienie ich przez obronę antyrakietową. Eksplodują jednakże na tyle blisko, by spalić elektronikę zasobników i rakiet. Żeby tego dokonać, potrzebowały czasu… a ona nie miała zamiaru dać się sprowokować do zbyt wczesnego odpalenia rakiet.

— Towarzyszu poruczniku Allworth — powiedziała oficjalnym tonem.

— Słuchani, towarzyszko kapitan?

— Odpali pan rakiety z zasobników za… sto czterdzieści sekund, licząc od teraz.



* * *


Honor obserwowała z kamienną twarzą rakiety mknące ku przeciwnikowi — w piętnaście sekund po pierwszej salwie nastąpiła druga, potem w tych samych odstępach czasu następne. Załoga Prince Adriana nie była przeszkolona do strzelania z obu burt przy obrocie okrętu, co zwiększałoby dwukrotnie liczebność każdej salwy przy zaprogramowaniu odpowiedniej zwłoki w uruchomieniu napędów wcześniej wystrzelonych. W przestrzeni znajdowało się już dziesięć salw — sto sześćdziesiąt rakiet, a przeciwnik nawet nie odpowiedział ogniem. Czuła, jak wzrastają nadzieje części obecnych na mostku, ale nie podzielała tego optymizmu. Podobnie zresztą jak McKeon…

Spojrzeli na siebie i nie potrzebowała pomocy Nimitza, by wiedzieć, co Alistair myśli.

Dowodzący okrętem Ludowej Marynarki oficer nie dał się sprowokować i nie odpalił przedwcześnie rakiet z zasobników tylko dlatego, że został ostrzelany. A na to właśnie liczył McKeon, rozkazując tak wczesne otwarcie ognia. Pozostała więc jedynie nadzieja, że spóźni się z wydaniem komendy rozpoczęcia ognia i rakiety Prince Adriana zdążą zniszczyć zasobniki. Było to jednakże mało prawdopodobne, biorąc pod uwagę jego dotychczasowe i w pełni profesjonalne za…

— Nieprzyjaciel otworzył ogień! — oznajmiła Metcalf. — Wystrzelił ponad osiemdziesiąt rakiet.

— Cholera! — westchnął McKeon prawie bez złości.



* * *


W stronę HMS Prince Adriana mknęły osiemdziesiąt cztery rakiety. Było to mniej niż połowa łącznej liczby rakiet wystrzelonych i nadal wystrzeliwanych przez okręt RMN, ale istniały między nimi dwie podstawowe różnice. Rakiety wystrzelone z zasobników były znacznie większe, takie jakie mają na uzbrojeniu jedynie superdreadnoughty, i leciały razem jako jedna salwa, znacznie utrudniając tym zadanie obronie przeciwrakietowej. Dotąd okręty Ludowej Marynarki były celami takich lawin ognia, teraz role się odwróciły.

Geraldine Metcalf i jej ludzie robili co mogli, ale bez złudnych nadziei. Zagłuszacze oślepiały systemy samonaprowadzające, wabiki próbowały odciągnąć je od celu i niektórym się to udawało. Ale te rakiety miały elektronikę przemyconą z Ligi Solarnej, nieporównanie lepszą od wszystkiego, czym dotychczas dysponowała Ludowa Marynarka. Ich sensory były dokładniejsze, oprogramowanie rozróżniające cele doskonalsze, a komputery szybsze. W sumie były o jedną trzecią skuteczniejsze, a ich zadanie ułatwiał fakt, iż Królewska Marynarka nie dysponowała konkretnymi informacjami o ich parametrach, przez co jej ECM-y okazały się znacznie mniej wydolne. Pasywne ośrodki obrony antyrakietowej zwane w skrócie ECM zdołały oślepić i ogłupić ledwie trzecią ich część — pięćdziesiąt siedem rakiet przedarło się przez nie i na ich spotkanie pomknęły antyrakiety. Z ekranu taktycznego zaczęły kolejno znikać czerwone symbole, znikały jednak zbyt wolno. Trzydzieści pięć rakiet przeleciało przez antyrakiety. Powstrzymać je mogły już jedynie sprzężone działka laserowe, które też strzelały jak opętane.

Zniszczyły dziewiętnaście. Jedynie szesnaście rakiet, czyli mniej niż dwadzieścia procent wystrzelonych, dotarło w zasięg ataku, ale wszystkie dysponowały paliwem i mogły manewrować, toteż desperackie uniki krążownika nie na wiele się zdały — jedynie cztery trafiły w denny ekran, nie czyniąc żadnych szkód. Trzy inne przestrzeliły i detonowały po drugiej stronie Prince Adriana, trafiając w górny ekran z takim samym skutkiem.

Dziewięć pozostałych dotarło do celu. Pięć eksplodowało z lewej i powyżej okrętu i Prince Adrian zatoczył się trafiony serią potężnych promieni laserowych, których nie zdołały odbić lub ugiąć osłony burtowe. Osłabiły ich siłę, ale nie były w stanie ich powstrzymać i pancerz pod ich uderzeniem wyparował, a wewnątrz okrętu rozszalało się piekło. Dwie wyrzutnie rakiet, graser, trzy sprzężone działka laserowe i zapasowe stanowisko radarowe zniknęły wraz z trzydziestoma trzema ludźmi. Jednak dzięki osłonom burtowym i elektromagnetycznemu polu siłowemu nie były to krytyczne zniszczenia.

Natomiast tam, gdzie trafiły promienie czterech ostatnich głowic, nie było ani pola siłowego, ani przede wszystkim osłon burtowych, gdyż eksplodowały one bezpośrednio przed dziobem. Goły pancerz nie stanowił dla nich żadnej przeszkody i tego, co rozpętało się na dziobie, nie sposób było nazwać nawet piekłem. Było to zniszczenie w czystej postaci. Całe przedziały bojowe wyparowywały lub znikały w potężnych eksplozjach, przepięcia elektryczne wywalały bezpieczniki albo gnały dalej zbyt szybko, by te zdążyły zadziałać, a w ślad za nimi następowały wtórne eksplozje i fluktuacje zasilania. Ludzie ginęli, nawet nie zdając sobie z tego sprawy, a całym okrętem rzucało jak zabawką.

W pewnym momencie Honor upadła na kolana; wydawało się, że jakaś gigantyczna dłoń potrząsnęła okrętem niczym terier szczurem. Ekrany i oświetlenie zgasły, by po sekundzie znów rozbłysnąć.

— Meldować o uszkodzeniach! — warknął McKeon.

Odpowiedziała mu cisza.

Wybrał na oparciu fotela kombinację łączącą go bezpośrednio z kontrolą uszkodzeń i zażądał:

— Kontrola uszkodzeń, tu kapitan. Meldować o uszkodzeniach!

Nadal jedynie cisza była odpowiedzią.

Wybrał inną kombinację łączącą z zapasowym stanowiskiem dowodzenia i powiedział:

— Taylor, potrzebuję informacji o uszkodzeniach!

— Pierwszy nie żyje, skipper — rozległ się w głośniku słaby głos. — Kontrola uszkodzeń zniszczona… tu już… wszyscy nie żyją…

Głos zamarł, a McKeon na moment zamknął oczy.

— Jest! — rozległ się pełen mściwej satysfakcji głos Metcalf. — I jeszcze raz! Bandyta Dziesięć trafiony co najmniej cztery razy, sir!

— Cała dziobowa obrona antyrakietowa zniszczona! — oznajmił ktoś. — Straciliśmy lidar jeden i dwa, i radar główny, i zapasowe sensory grawitacyjne.

— Przełączyć na lidar pięć! — poleciła Metcalf. — Uaktywnić zapasowy radar!

Ktoś potwierdził, ale to bynajmniej nie był koniec. Bez kontroli uszkodzeń informacje o zniszczeniach napływały powoli, ale równie nieprzerwanie.

— Graser numer jeden zniszczony… Grasery numer trzy i pięć uszkodzone. Duże straty wśród obsług… Wyrzutnia numer pięć zniszczona… Brak kontaktu z wyrzutnią numer siedem… Magazyn numer jeden zdehermetyzowany, niesprawne podajniki rakiet…

— Co z dziobowym pierścieniem napędu? — spytał McKeon sternika, nie mogąc połączyć się z maszynownią.

— Dziobowa maszynownia nie odpowiada, sir! — zameldował mat Harris. — Przyspieszenie spadło do dwieście g i nadal maleje!

— Generatory osłon burtowych numer jeden, trzy, pięć i siedem nie działają! Tracimy lewoburtową osłonę, sir!

— Bandyta Jeden otworzył ogień, sir! Dwadzieścia cztery rakiety dotrą do nas za sto siedemdziesiąt trzy sekundy!

— Bandyta Dziesięć zmienia kurs i przyspiesza. Zbliża się, mając pięć koma trzy kilometra na sekundę kwadrat!

Prince Adrianem wstrząsnęły kolejne trafienia.

— Bezpośrednie trafienie w zapasowe stanowisko dowodzenia… Dehermetyzacja głównego komputera, tracimy… — głos umilkł, a z głównego szybu wentylacyjnego zaczął wydobywać się dym.

Na szczęście zadziałały śluzy, odcinając dopływ powietrza. Coraz to nowe alarmy wyły w różnych tonacjach.

— Mostek, tu Juno z drugiej siłowni! — w głośniku rozległ się głos porucznika Juno, jednego z młodszych oficerów maszynowych. — Próbuję zorganizować tu kontrolę uszkodzeń… sir, to nie wygląda dobrze…

— Co z dziobową maszynownią? — spytał McKeon.

— Zniszczona, sir. Dziobowy pierścień napędu też… może zostały dwa lub trzy węzły, ale nie wiem, czy uda się je spiąć i podłączyć do zasilania…

Twarz McKeona stężała. Bez dziobowego pierścienia napędu Prince Adrian nie mógł postawić żagli. A system Adler znajdował się w samym środku fali grawitacyjnej, w której poruszać się można było wyłącznie przy użyciu żagli. Co oznaczało, że nie mogą wejść w nadprzestrzeń i nie mogą uciec — ta salwa przesądziła o losach okrętu.

I McKeon był tego w pełni świadom.

— Harris, czterdzieści stopni lewo na burt! — warknął.

— Aye, aye, sir… jest czterdzieści stopni lewo na burt! — potwierdził sternik.

McKeon spojrzał na Metcalf i polecił:

— Idziemy prosto na jego dziób, Gerry! Wal w niego ze wszystkiego, co masz!

— Aye, aye, sir! — potwierdziła Metcalf i pochyliła się nad klawiaturą, walcząc w równym stopniu z brakiem danych i systemem kontroli ognia, co z przeciwnikiem.

Krążownikiem szarpnęły kolejne trafienia coraz łatwiej przenikające przez jego coraz słabszą obronę antyrakietową, wywołując kolejne zniszczenia i zabijając następnych ludzi.

Honor podniosła się, czując ściekającą po brodzie krew z przegryzionej przy upadku wargi. Nimitz jakimś cudem utrzymał się na jej ramieniu, co było dużym wyczynem ekwilibrystycznym, ale z tego, podobnie jak i ze swego stanu, zdawała sobie sprawę w mglisty, jakby odległy sposób. Tak jakby obserwowała coś, co przytrafia się komuś innemu. Wbiła wzrok w rozświetlony czerwienią zniszczeń i uszkodzeń plan krążownika i otworzyła usta. Nim zdążyła powiedzieć cokolwiek, okręt zatoczył się pod wpływem następnego trafienia i omal znów nie znalazła się na pokładzie. Zdołała utrzymać się na nogach, łapiąc za oparcie kapitańskiego fotela.

Kiedy podłoga przestała skakać, złapała McKeona za ramię i poleciła:

— Poddaj okręt, Alistair!

Nie podniosła głosu, ale właśnie jego spokój przebił się przez alarmy, meldunki o uszkodzeniach i całą resztę hałasu.

McKeon spojrzał na nią nierozumiejącym wzrokiem.

— Ależ… — zaczął i urwał, widząc, że Honor energicznie potrząsa głową.

— Poddaj okręt! — powtórzyła. — To rozkaz! Osłupiał, nadal spoglądając na nią, i w jego oczach pojawiło się pełne bólu wahanie. Nie dziwiła mu się, rozumiała też to, co zaraz potem w nich zobaczyła — wstyd. W całej bowiem liczącej ponad pięćset lat standardowych historii Royal Manticoran Navy jedynie trzydziestu dwóch kapitanów zmuszonych było podjąć taką decyzję.

— Poleciłam, by poddał pan okręt, kapitanie McKeon! — Powtórzyła formalnie. — Konwój jest bezpieczny, a cały dziobowy napęd pańskiego okrętu nie istnieje. Proszę poddać okręt, nim zginą bez sensu następni członkowie pańskiej załogi!

— Ja… — McKeon zamknął oczy, otrząsnął się i kiwnął głową. — Sternik, proszę wziąć kurs oddalający nas od przeciwnika i rozpocząć wytracanie prędkości!

Następnie rozejrzał się, odszukał wzrokiem Metcalf i polecił tonem nie znoszącym sprzeciwu:

— Komandor Metcalf, będzie pani uprzejma wystrzelić wszystkie sondy i boje z nadajnikami szybszymi od światła i dopilnować ich samozniszczenia. Potem proszę skasować pamięć wszystkich komputerów pokładowych oraz zawartość banku danych i fizycznie zniszczyć nośniki. Zechce pani także wydać załodze rozkaz, by zniszczyła wyposażenie i instrukcje oznaczone jako tajne lub wyżej. Poruczniku Sanko, proszę nawiązać łączność z wrogiem i poinformować kapitana okrętu o kryptonimie Bandyta Dziesięć, że się poddajemy.



ROZDZIAŁ XVIII

— Kto?! — Lester Tourville wytrzeszczył oczy, wbijając wzrok w twarz widoczną na ekranie, pewien, że się przesłyszał.

Kapitan Bogdanovich pokiwał energicznie głową i potwierdził:

— To nie jest pomyłka, towarzyszu admirale. Mogę panu odtworzyć wiadomość od towarzyszki kapitan Zachary, jeśli pan chce.

Tourville skinął głową i na ekranie pojawił się nagłówek meldunku adresowanego do jego szefa sztabu wraz z datą i godziną. Zniknął po paru sekundach zastąpiony przez raczej chudą niewiastę w skafandrze próżniowym. Naszywka na jej lewej piersi głosiła „Zachary, Helen G.”, a w jej ciemnych oczach widać było jeszcze ślady zaskoczenia podobnego do tego, którego on właśnie doświadczył. Odchrząknęła i oświadczyła formalnie:

— Towarzyszu kapitanie Bogdanovich, melduję, że ciężki krążownik Katana pod moim dowództwem wraz z ciężkim krążownikiem Nuada dowodzonym przez towarzysza kapitana Wallace’a Turnera nawiązały kontakt ogniowy z ciężkim krążownikiem Królewskiej Marynarki HMS Prince Adrian. Po wymianie salw rakietowych na dużą odległość, w trakcie której wykorzystałam przewagę, jaką dały mi zasobniki holowane, Prince Adrian został zmuszony do poddania się. Mój okręt odniósł spore uszkodzenia, ale zachował zdolność bojową. Mam też siedmiu zabitych i czternastu ciężko rannych. Nuada nie zgłasza żadnych uszkodzeń. Natomiast ze wstępnej inspekcji pryzu dokonanej przez mojego pierwszego oficera wynika, że liczba zabitych i rannych wśród jego załogi to prawie sto pięćdziesiąt osób. Zdążyli jednak zniszczyć wszystkie tajne urządzenia i wyczyścić pamięci komputerów pokładowych, spowodowane zaś przez nasz ostrzał zniszczenia okazały się znacznie poważniejsze, niż sądziłam. Przede wszystkim zniszczony został dziobowy pierścień napędu i z tego, co mi w tej chwili wiadomo, niemożliwa będzie jego rekonstrukcja przy użyciu dostępnych środków. Obawiam się, że w związku z tym będziemy zmuszeni go zniszczyć, wycofując się z systemu, ponieważ nie będzie możliwości zabrania go w nadprzestrzeń. — Zachary zrobiła krótką przerwę, jakby porządkując myśli, i dodała rzeczowym, mechanicznym tonem: — Wśród jeńców jak dotąd zdołaliśmy zidentyfikować dowódcę HMS Prince Adrian, komandora Alistaira McKeona, oraz dowódcę eskadry eskortującej konwój, komodor Honor Harrington. W naszych rękach znalazła się także część jej sztabu.

Zachary urwała, jakby dopiero teraz dotarło do niej, kogo wzięła do niewoli, i nadal uważała to za rzecz niemożliwą. Potem leciutko wzruszyła ramionami i kontynuowała:

— Jeżeli nie otrzymam innych rozkazów, zamierzam pozostawić towarzyszowi kapitanowi Turnerowi zadanie zabezpieczenia pryzu, a sama dostarczę wziętych do niewoli oficerów na pokład okrętu flagowego najszybciej, jak to będzie możliwe. Po drodze dokończę też sprawdzanie uszkodzeń mojego okrętu i mam nadzieję przedstawić kompletny wykaz zaraz po przybyciu. Towarzysz komisarz Kuttner został poinformowany o moich zamiarach i zgadza się z tym planem. Bez odbioru.

Ekran zamigotał i pojawiła się na nim ponownie twarz Bogdanovicha. W oczach szefa sztabu widać było radosne błyski, a Tourville poczuł na własnej twarzy szeroki, szczęśliwy wręcz uśmiech. Zdawał sobie sprawę, że zdobycie ciężkiego krążownika, w sumie jedenastego pryzu, od chwili odbicia systemu Adler nie uzasadniało takiej radości i samozadowolenia. Nawet jeśli rzeczony ciężki krążownik należał do floty, która od sześciu lat standardowych regularnie łoiła skórę Ludowej Marynarce gdzie i jak chciała. W tej chwili jednak nie miało to najmniejszego znaczenia.

— Harrington — powtórzył z rozmarzeniem. — Cholera, Harrington!

— Właśnie, sir! To jest, chciałem powiedzieć, towarzyszu kontradmirale — poprawił się czym prędzej Bogdanovich i także uśmiechnął szeroko.

Tourville odchylił fotel, założył nogę na nogę i wyciągnął z kieszeni na piersiach cygaro. Udawany nałóg czy nie, teraz była najwłaściwsza okazja do zapalenia. Prawdę mówiąc, wątpił, by kiedykolwiek trafiła mu się lepsza — najpierw odbił Adler, a teraz wziął do niewoli Honor Harrington.

Rozpakował cygaro, odgryzł koniuszek i zapalił je starannie, zastanawiając się, co też propaganda zrobi z tą nowiną. Co prawda zwykły komodor nie był specjalnie ważną zdobyczą, zwłaszcza biorąc pod uwagę, że Królewska Marynarka miała w niewoli admirałów różnej maści Ludowej Marynarki na pęczki. Tyle że w tym konkretnym komodorze nie było nic zwykłego. Honor Harrington była jednym z upiorów prześladujących całą Ludową Marynarkę i każdego z jej oficerów z osobna. Stała się uosobieniem przepaści dzielącej możliwości Royal Manticoran Navy i Ludowej Marynarki. Między innymi dlatego wzięcie jej do niewoli sprawiło mu taką satysfakcję — miał bowiem powody sądzić, że zrobił właśnie drugi poważny krok, by zmniejszyć tę przepaść. Na małą skalę, ale jednak odbicie systemu Adler było pierwszą poważniejszą klęską, jaką RMN poniosła w ciągu ostatnich pięciuset lat standardowych. Ujęcie żywej legendy Royal Manticoran Navy stanowiło niejako ukoronowanie tego wyczynu.

Tourville uśmiechnął się nieco złośliwie — czego jak czego, ale takich efektów Theisman na pewno się nie spodziewał, wysyłając go na ten rajd.

Napawał się własnym sukcesem przez następne kilkanaście sekund, a potem przyszły mu na myśl konsekwencje. I sprowadziły natychmiast na ziemię. No bo tak: najprawdopodobniej w nagrodę go, cholera, awansują, co samo w sobie już było złe. Dotąd udawało mu się tego unikać, raz — bo nie chciał tracić samodzielnego dowództwa, dwa — bo w ten sposób nie był narażony na to, że zrobią z niego kozła ofiarnego kolejnego idiotycznego rozkazu, którego po prostu nie można było wykonać. Jeżeli jednak, tak jak podejrzewał władze, nagłośnią całą sprawę, to dowództwo nie będzie miało wyjścia i go awansuje. A on będzie musiał przyjąć ten awans, bo odmowa była jeszcze pewniejszym samobójstwem.

W każdej bowiem flocie, nie tylko opętanej rewolucyjną manią, obowiązywała prosta zasada: oficer, który odmówił przyjęcia awansu, udowodnił tym samym nieprzygotowanie do zaakceptowania zwiększonej odpowiedzialności. Taki oficer nigdy więcej nie miał okazji do podobnego zachowania, a to z tej prostej przyczyny, że nigdy już nikt nie zamierzał go awansować. A co gorsza, nigdy też nie otrzymywał odpowiedzialnych przydziałów czy zadań, a jedynie w naprawdę nadzwyczajnych okolicznościach otrzymać mógł jakiekolwiek dowództwo. W jego przypadku było jeszcze gorzej, bo choć nie tylko on wpadł na pomysł, jak uniknąć zostania kozłem ofiarnym ubecji, to jeśli odmówi przyjęcia awansu, tym bardziej zwróci na siebie uwagę Urzędu Bezpieczeństwa. Skutki mogą być nawet bardziej opłakane — ponieważ Ludowa Republika walczyła o życie, współtowarzysze broni mogą nabrać ochoty na pozbycie się z szeregów oficerskich kogoś takiego jak on i aktywnie pomóc bezpiece.

Jedyną możliwością, by zażegnać to niebezpieczeństwo, było całą zasługę ujęcia Harrington przypisać Zachary i Turnerowi. I w takim też duchu zamierzał sporządzić wszystkie swoje raporty. Dowództwo floty i tak będzie znało prawdę, a w tym przypadku skromność będzie w oczach zwierzchników jedynie zaletą. Przy odrobinie szczęścia uda mu się doprowadzić do awansu obu kapitanów, którzy zresztą w pełni na nie zasłużyli. Przyznawał jednak sam przed sobą uczciwie, że musiałby mieć olbrzymie szczęście, by samemu uniknąć przy tej okazji promocji. A na to raczej nie miał co liczyć, bo jak podejrzewał, ujęcie Harrington wyczerpało na długo przysługujący mu limit. Swoją drogą to niepojęte, jak ona mogła mieć aż takiego pecha po tym wszystkim, czego dotąd dokonała. Najwyraźniej opuściło ją szczęście, którego dotąd miała w nadmiarze…

Pokiwał głową i wyjął cygaro z ust, po czym obejrzał uważnie żarzący się koniec, przypominając sobie równocześnie treść meldunku Zachary. Był pewien, że gdyby Harrington została ranna w trakcie walki, Zachary poinformowałaby go o tym, i wdzięczny był losowi, że tak się nie stało. Informacja o wzięciu jej do niewoli uradowała go, ale nie należał do tej grupy oficerów Ludowej Marynarki, którzy nienawidzili jej za to, jaka była dobra i jakich problemów zdążyła im przysporzyć. Właśnie z tych powodów jej ujęcie sprawiło mu taką satysfakcję — była przeciwnikiem godnym szacunku, i prawdę mówiąc, nie mógł się doczekać spotkania z nią. W końcu był pierwszym starszym rangą oficerem Ludowej Marynarki, który będzie miał okazję ją spotkać, nie będąc jej jeńcem.

Z powodu tego szacunku i z racji jej osiągnięć militarnych oraz politycznego znaczenia tym bardziej należało traktować ją z uprzejmością. A Ludowa Republika nie miała zbyt chlubnych tradycji, jeśli chodzi o właściwe traktowanie jeńców wojennych. Nie było ono najwłaściwsze już za rządów poprzedniej ekipy, co Tourville’a i sporą część korpusu oficerskiego przepełniało wstydem i żalem, ale po rewolucji stało się nieporównanie gorsze, gdyż szykanowanie, głodzenie czy tortury stały się celowe. Jeńcy znaleźli się głównie w gestii Urzędu Bezpieczeństwa i Ludowa Marynarka od lat toczyła tajną wojnę o utrzymanie jak największej ich liczby poza zasięgiem łap ubecji. Niestety była to walka z góry przegrana, gdyż UB miało znacznie silniejszą pozycję, toteż zwycięstwa należały albo do przypadków, albo UB po prostu pozwalała na nie. W końcu oficjalnie obozy jenieckie znajdowały się w gestii Ludowej Marynarki i ktoś powinien w nich siedzieć. Siedzieli więc członkowie załóg, podoficerowie i oficerowie, na których Urzędowi Bezpieczeństwa nie zależało. Wszyscy ważniejsi jeńcy pozostawali cały czas w mocy ubecji, a ważność nie zależała wyłącznie od posiadanej rangi.

A było wysoce prawdopodobne, że Urząd Bezpieczeństwa uzna Harrington za takiego właśnie ważnego jeńca i zażąda jej wydania. Kiedy to sobie uzmysłowił, przestał się uśmiechać, a jego twarz przybrała profesjonalnie kamienny wyraz. Nie chodziło wyłącznie o to, że nikomu nie życzył znalezienia się w łapach tej bandy sadystów, ani o to, że Harrington zasłużyła na lepszy los. Chodziło o to, że podobnie jak każdy myślący członek załogi czy kadry oficerskiej Ludowej Marynarki Lester Tourville miał prywatny interes w tym, by jeńcy byli właściwie traktowani. Powód był prosty — Sojusz miał w niewoli więcej personelu Ludowej Marynarki, niż sam stracił, i wszystko wskazywało na to, że nadal będzie brał więcej jeńców. A więc każdy z nich mógł się nim stać. Jeśli Królewska Marynarka zdecyduje się odpłacić pięknym za nadobne, to ucierpią na tym właśnie oni, ich krewni i znajomi, a nie bandziory z Urzędu Bezpieczeństwa.

Tourville wyprostował fotel i wpatrzył się w ekran. Zauważył nieco ogłupiałą minę Bogdanovicha, który dostrzegł zmianę jego nastroju, ale nie znał jej przyczyn, nie zamierzał jednak zaprzątać sobie głowy szefem sztabu. Bogdanovich chwilowo nie był ważny, ważna była kompletna analiza sytuacji, okazywało się bowiem, że miała ona aspekty, których nie dostrzegł, ogarnięty początkową radością. Teraz wziął się poważnie do pracy koncepcyjnej i analizowania wszelkich możliwych reperkusji. Oraz do rozważenia, jak najlepiej wszystko rozwiązać.

Miałby znacznie łatwiejsze zadanie, gdyby zdołał uzyskać pomoc Everarda Honekera; problem polegał na tym, jak to osiągnąć. Nie mógł szczerze wyjaśnić mu swoich motywów, bo choć osiągnęli pewien, można nawet rzec duży poziom wzajemnego zrozumienia, Honeker pozostał w głębi duszy komisarzem ludowym. Naturalnie też zbierze swoją część nagród za ujęcie Harrington i to właśnie mogło go skłonić do wysłuchania tego, co Tourville miał do powiedzenia. Teoretycznie rzecz biorąc, Honeker też był ubekiem — wszyscy komisarze byli funkcjonariuszami Urzędu Bezpieczeństwa. Był też natomiast pseudooficerem od lat znającym realną stronę działań wojennych i służby pokładowej wraz ze wszystkimi konsekwencjami. Co ważniejsze, nie był ani idiotą, ani ogarniętym rewolucyjnym szałem neofitą jak przytłaczająca większość jego kolegów po fachu. Choć naturalnie nie przyznawał się do tego, zdawał się rozumieć, że marynarka mająca wygrać wojnę nie może ignorować realiów operacyjnych na rzecz przestrzegania wszystkich szczegółów doktryny rewolucyjnej, nawet najsłuszniejszej. A tym bardziej kretyńskiej. Już udowodnił, że potrafi przymknąć oko na różne kwestie, mające na uwadze skuteczność działań i zdrowy rozsądek, ale teraz chodziło o coś poważniejszego. I rodziło się pytanie, czy uda się go przekonać, by pomógł mu utrzymać Harrington w rękach floty, zamiast przekazać ją UB.

Istniała taka szansa, ale logika podpowiadała, że lepiej nie używać jako argumentów wyłącznie kwestii zobowiązań moralnych, uczciwości czy honoru Ludowej Marynarki. Nie dlatego, że Honeker mógłby źle go zrozumieć i te powody uznać za fałszywe, ale dlatego, że jak każdy komisarz ludowy miał głęboko i starannie wbite w łeb odrzucanie wszystkiego, co trąciło poprzednią władzą i przedrewolucyjnymi normami społeczno-moralnymi. W końcu kanonem rewolucyjnej wiary było to, że reżim Legislatorów załamał się, cytat: „pod ciężarem własnej, skorumpowanej dekadencji, a Komitet Bezpieczeństwa Publicznego wciągnięty został w walkę na śmierć i życie z siłami reakcji, arystokracji, elitaryzmu i zakorzenionych plutokratycznych interesów. Jedynymi wartościami, jakie cenili ci wrogowie sprawiedliwości i postępu, były kłamstwa wymyślone, by manipulować masami. Toteż musiały być odrzucone jako wymysły złodziejskiej elity od dawna, historycznie rzecz biorąc, spiskującej, jak zniewolić i wykorzystać Lud”. Koniec cytatu.

Ten stek bzdur znacznie trafniej podsumowała sama autorka na jakimś wystąpieniu. Tourville na nim nie był, ale zapamiętał jedną z maksym Cordelii Ransom: „Honor to określenie, którego plutokraci używają, gdy chcą kogoś zabić”. To nie wymagało żadnego komentarza.

Podejrzewał, że Honeker przywiązywał znacznie większą wagę do podobnych dekadenckich wartości, którymi pogardzała Ransom. Większą nawet niż gotów był przyznać. Tyle że przypominał kogoś wychowanego w bardzo religijnej rodzime, kto nadal regularnie chodził do kościoła, w którym coraz mniej rzeczy mu się podobało, ale który jeszcze nie uzmysłowił sobie, że stał się w tajemnicy przed wszystkimi agnostykiem. Niezależnie od tego, do czego przyznawał się sam przed sobą Honeker, przynajmniej w najbliższym czasie na pewno nie wystąpi z krytyką ortodoksyjnej doktryny rewolucyjnej, więc argumentację należało oprzeć na czymś innym…

Najlepiej na analizie solidnych i natychmiastowych plusów i minusów. Choć argument moralny mógł trafić do Honekera, będzie potrzebował innych — choćby po to, by móc udawać, że to był właśnie prawdziwy powód udzielonego poparcia. Tourville zamyślił się, wytężając umysł. Co by też spełniało najlepiej takie warunki…

I nagle go olśniło! Było to tak proste i oczywiste, że najzwyczajniej w świecie musiał o tym zapomnieć: konwencja denebska!

To, że Urząd Bezpieczeństwa łamał ją od samego początku swego istnienia, w niczym nie zmieniało faktu, że nadal stanowiła oficjalną podstawę traktowania jeńców wojennych nie tylko podpisaną, ale ratyfikowaną przez władze Ludowej Republiki Haven. A konwencja nakładała jednoznacznie obowiązek właściwego traktowania jeńców na siły zbrojne sygnatariuszy.

Co więcej, w tym konflikcie Liga Solarna wzięła na siebie odpowiedzialność za monitorowanie tego, w jaki sposób obie strony obchodzą się z jeńcami. Co prawda UB jak dotąd bezbłędnie oszukiwała inspektorów Ligi, ale Harrington była jeńcem zupełnie innego kalibru niż wszyscy, którzy dotąd trafili w ręce Ludowej Marynarki. I to także należało wykorzystać w rozmowie z Honekerem. Królestwo Manticore nie przyjmie żadnych wyjaśnień, jeśli ona zaginie. Nie wspominając już o tym, że Grayson podniesie piekło pod niebiosa. Jej losy i jej traktowanie muszą być wzorowe i jasne od początku do końca, bo inaczej nawet ta banda idiotów przysłanych przez Ligę weźmie się do roboty. A jak się weźmie, odkryje prawdę, bo druga banda idiotów odpowiedzialna w Urzędzie Bezpieczeństwa za jeńców była tak pewna siebie, że traktowała ich tak samo jak przetrzymywanych razem z nimi więźniów politycznych pewna własnej bezkarności. A na zadrażnienie stosunków z Ligą Solarna Ludowa Republika nie mogła sobie pozwolić, bo oznaczało to koniec dopływu nowej technologii. A to z kolei oznaczało przegranie wojny.

Na argument o upadku morale w związku z obawą zemsty za złe traktowanie jeńców lepiej było się nie powoływać, bo Honeker mógł się zjeżyć, słysząc, jaka jest powszechna opinia o losie więźniów i jeńców, którzy wpadną w łapy UB. Wiedział o tym naturalnie, ale co innego wiedzieć, a co innego powiedzieć. Należy mu raczej zasugerować, że jeżeli traktowanie Harrington naruszy jakiś artykuł konwencji, to tak reakcyjny reżim jak Gwiezdne Królestwo Manticore z pewnością zemści się na bezbronnych jeńcach, o czym wie personel Ludowej Marynarki.

Tourville jeszcze przez kilkanaście sekund wpatrywał się niewidzącym wzrokiem w ekran, układając sobie przebieg rozmowy i sposób wysłowienia argumentów, po czym doszedł do wniosku, że w zasadzie ma już wszystko poukładane w głowie. Pewne sformułowania wymagały co prawda wypolerowania i dobrania najwłaściwszych do sytuacji słów, ale na szczęście miał jeszcze kilka godzin do czasu przybycia Katany i przekazania przez nią jeńców na pokład Count Tilly.

Tyle tylko, że część tego czasu będzie musiał poświęcić na znalezienie najlepszego, czyli najmniej zapluskwionego miejsca, w którym mógłby w miarę bezpiecznie przeprowadzić rozmowę z Honekerem…

Uśmiechnął się, wypuścił kłąb dymu i spojrzał wreszcie przytomnie na twarz Bogdanovicha.

— To doskonała wiadomość, Yuri! — oznajmił radośnie. — Proszę niezwłocznie poinformować o tym towarzysza komisarza Honekera i zająć się przygotowaniem przejęcia komodor Harrington i innych starszych stopniem jeńców z właściwą wojskową uprzejmością. Z tego co słyszałem, ona zawsze traktowała jeńców wzorowo i zamierzam zrewanżować się dokładnie tym samym.

— Rozumiem, towarzyszu kontradmirale.

— Doskonale. Aha, i przekaż proszę wiadomość o tym, co zaszło, Shannon. Jestem pewien, że także będzie chciała przywitać się z komodor Harrington.

— Dopilnuję tego, towarzyszu kontradmirale.

— Dziękuję. I daj mi znać, powiedzmy… czterdzieści pięć minut przed spotkaniem z Kataną.

— Rozkaz, towarzyszu kontradmirale.

— Dziękuję, Yuri — powtórzył Tourville i zakończył rozmowę.

Cygaro zdążyło już zgasnąć, więc zapalił je ponownie i wypuszczając kłęby dymu, zaczął kołysać się wraz z fotelem, zastanawiając się, jak zacząć rozmowę z Honekerem, by skłonić go do pomocy…



* * *


— Towarzyszka kapitan Zachary przesyła wyrazy uszanowania i prosi, by pani i pani oficerowie towarzyszyli mi na pokład hangarowy w celu przewiezienia na okręt flagowy, pani komodor — powiedział niezwykle uprzejmie i niezwykle oficjalnie komandor Luchner.

Honor odwróciła się, słysząc jego głos. Odgłosu otwierania drzwi jakoś nie słyszała — pewnie za bardzo pogrążyła się w myślach lub poddała rozpaczy. Wiedziała, że jej całkowicie pozbawiona wyrazu i z pozoru spokojna twarz nikogo nie zwiedzie. W rzeczy samej dla wszystkich, którzy ją znali, była ostatecznym dowodem na to, jak dalece czuła się pokonana i wyczerpana. Jednak na nic więcej nie było jej stać. Skinęła głową pierwszemu oficerowi Katany i powiedziała:

— Dziękuję, towarzyszu komandorze.

Sama się zdziwiła brzmieniem własnego głosu — był nieco zachrypnięty, ale poza tym zupełnie naturalny i przez moment odniosła absurdalne wrażenie, że należy do kogoś innego udającego ją samą. Przegoniła tę bzdurną myśl i odchrząknęła, ale nie na wiele się to przydało — głos nadal miała lekko zachrypnięty, gdy powiedziała:

— Proszę podziękować w moim imieniu swojemu dowódcy. Pan i pańscy ludzie zaopiekowaliście się nami naprawdę dobrze… zwłaszcza rannymi.

Luchner chciał coś powiedzieć, ale zastanowił się i zrezygnował, jako że nie przyszło mu na myśl nic, co nie zabrzmiałoby jak komunał. Skinął po prostu uprzejmie głową i odsunął się od drzwi, gestem zapraszając równocześnie Honor i pozostałych, by wyszli.

Posłuchała go i wyszła jako pierwsza, mechanicznie stawiając nogi. Uszła z niej cała energia i sprężystość, z jakimi zazwyczaj się poruszała, a zastąpiło ją wszechobecne zmęczenie tak fizyczne, jak i psychiczne. Fizyczne, jak podejrzewała, szybko ustąpi, natomiast co się tyczy psychicznego, to zanosiło się na naprawdę długie.

Obok niej szedł Alistair McKeon i nawet bez Nimitza czuła jego wstyd i ból silniejsze niż te, których sama doświadczała. Chciała go pocieszyć, ale ani nie mogła tego zrobić w żaden skuteczny sposób, ani on nie był teraz w stanie tego przyjąć. Znajdował się w stanie przypominającym stan ojca po śmierci dziecka, za którą się w dodatku obwiniał. To, że nie było tu absolutnie jego winy, chwilowo nie miało znaczenia.

Nie tylko on zresztą był ponury i nie tylko jego emocje czuła dzięki więzi z Nimitzem, tuż za nią bowiem szli: Andrew LaFollet, James Candless i Robert Whitman. Wszyscy mieli oblicza nie wyrażające absolutnie niczego i czuli się parszywie, ponieważ byli bezradni i uważali, że ją zawiedli. Byli gwardzistami graysońskimi i nie mogli dłużej chronić tej, której przysięgli strzec. Ich desperacka troska o nią była czymś, co ledwie mogła znieść.

Miała ochotę kazać im, żeby przestali, prosić, by skoro nie mogą jej chronić przed fizycznym zagrożeniem, przynajmniej oszczędzili jej psychicznego, i to na dodatek takiego, którego sami byli źródłem. Nie zrobiła tego, bo po pierwsze oni nie mogli takiego rozkazu wykonać, a po drugie ona nie miała prawa go wydać, nie ich winą bowiem było to, co czuli, a zwłaszcza to, że ona także to odczuwała. A czuli to, co czuli, dlatego że byli jej gwardzistami i to ich oddanie było powodem tych emocji. W żaden sposób nie mogła ich w tym układzie dobić, mówiąc im, że w ten sposób jeszcze pogarszają jej stan.

Dopilnowała natomiast, by zidentyfikować ich wobec oficerów Ludowej Marynarki jako oficerów Grayson Marinę Corps. Zauważyła, że McKeon był zaskoczony, gdy informowała Luchnera, że LaFollet ma stopień pułkownika, a obaj pozostali są porucznikami, ale nie odezwał się słowem. Uznał bowiem, że skłamała, by uniknąć rozdzielenia z nimi przy podziale załogi, gdyż na Kataną przetransportowano tylko oficerów, reszta pozostała na wraku Prince Adriana albo trafiła na Nuade. McKeon miał rację jedynie w połowie, gdyż pomijając chęć zachowania ich przy sobie, Honor powiedziała prawdę. Formalnie bowiem rzecz biorąc, każdy z nich miał stopień, który podała.

O czym praktycznie nie wiedział nikt spoza Graysona, gdyż używane na planecie określenie „gwardzista” miało kilka znaczeń. Powód był prosty — Gwardia nie była jednorodną formacją. W praktyce do Gwardii Harrington należały jakby pododdziały — osobista ochrona, czyli gwardia Honor, i właściwa formacja zajmująca się ochroną całej domeny, w skład której wchodziła policja, zwana Gwardią. Najmniej liczna była ochrona Honor, która właściwie i formalnie powinna nazywać się „Gwardia Jej Własna Patronki”, który to termin wykręcał język i łamał zasady gramatyki. Liczyła ona zaledwie pięćdziesięciu ludzi. Wszyscy rekrutowali się i formalnie wchodzili w skład Gwardii Harrington, podobnie jak z drugiej strony policjanci mający własne mundury i własną organizację.

Wszyscy oni nazywani byli gwardzistami, natomiast ich obowiązki, wyszkolenie i wyposażenie znacznie się między sobą różniły, co wszystkich spoza Graysona skutecznie dezorientowało. Nie byli pewni, co to właściwie jest Gwardia i który to jest gwardzista.

Osobista Gwardia zajmowała się ochroną patronki, w czym w razie potrzeby pomagały jej pozostałe elementy Gwardii. Z normalnej Gwardii także pochodzili nowi członkowie osobistej ochrony, których zawsze musiało być pięćdziesięciu, nigdy zaś nie mogło być ich więcej. Powód był historyczny i prosty — Benjamin Wielki nie po to czternaście lat toczył jedną z najgorszych wojen domowych w dziejach ludzkości, by ryzykować, że jego syn czy wnuk będzie zmuszony do podobnej. A podstawę wyszkolonych wojsk obu stron stanowiły prywatne armie osobistych gwardzistów różnych patronów. Dlatego w konstytucji, którą ułożył po wojnie, ustalił górną granicę tej formacji na pięćdziesięciu ludzi i jako dodatkowe zabezpieczenie przyznał każdemu członkowi osobistej Gwardii prawo do patentu oficerskiego w Armii Graysona.

Jego zamiarem było umożliwić swoim następcom powołanie gwardzistów do służby w wojsku, którego dowódcą był Protektor, gdyby zaszła taka potrzeba. A równocześnie pozbawienie każdego z przeciwników po pół setki najlepiej wyszkolonych ludzi. Przy tej okazji Armia Graysona, w skład której wchodził Korpus Marines, zyskiwała też doskonale wyszkolonych oficerów, co było dodatkową, można by rzec uboczną korzyścią. Przynajmniej z jego punktu widzenia.

Jego plan się nie powiódł, gdyż za rządów następnych, znacznie słabszych Protektorów Najwyższy Sąd Graysona za sprawą patronów wydał wyrok uznający, iż gwardziści otrzymują patenty oficerskie dlatego, że należą do Gwardii osobistej. Skoro więc wpierw zostali gwardzistami, to ich przysięga na wierność patronowi jest pierwsza i ważniejsza od przysięgi wojskowej, a ich głównym obowiązkiem jest lojalność wobec patrona. I dlatego do służby wojskowej mogli być powoływani wyłącznie za zgodą patronów. To, że żaden patron szykujący się do wojny z Protektorem takiej zgody nie udzieli, dla sędziów nie miało najmniejszego znaczenia. Z wyrokami sądowymi tak już jest, że zdrowy rozsądek zawsze przegrywa z interpretacją przepisów. Zwłaszcza gdy komuś na tym zależy.

W ten sposób zamierzenia Benjamina Wielkiego spełzły na niczym, ale konstytucyjne prawo zostało. Ponieważ Marines byli po prostu formacją Armii Graysona przydzieloną do służby na okrętach Marynarki Graysona, a LaFollet, Candless i Whitman byli oficerami Armii Graysona i bezwzględnie znajdowali się na pokładzie okrętu wojennego, można było ich uznać za oficerów Marines. Było to rozumowanie typowo prawnicze, więc dla każdego normalnego człowieka mocno podejrzane, ale Honor wyszła z założenia, iż niuanse prawa graysońskiego i struktury planetarnych sił zbrojnych nie są powszechnie znane, zwłaszcza w Ludowej Republice. Z czysto prawnego punktu widzenia mówiła prawdę. A że teczki personalne wszystkich trzech znajdowały się w jej kabinie na pokładzie Jasona Alvareza, nikt nie był w stanie tego sprawdzić.

Satysfakcja z tego, że Luchner jej uwierzył, była jedynym płomykiem rozświetlającym wszechobecny mrok, który ją ogarnął. Była też zresztą krótkotrwała. Przemożne okazało się poczucie klęski przepełniające zarówno ją, jak i wszystkich, którzy ją otaczali. Owszem, wszyscy czuli też ulgę, że przeżyli, ale była ona stłumiona, gdyż większość ogarnęło poczucie winy i wstyd właśnie z powodu tej ulgi.

Ona sama odbierała te emocje poprzez więź łączącą ją z Nimitzem. Wiedziała, że ewolucja tej więzi zaszła zbyt daleko, by Nimitz mógł przestać przekazywać jej uczucia innych. Mógł je przytłumić, mógł „wygasić” jakąś osobę, ale nie był w stanie zrobić tego z wszechobecną, silną emocją. Przymknęła oczy i przytuliła go mocniej. Podobnie jak większość idących za nią Nimitz nadal był w skafandrze próżniowym, co utrudniało mu zajęcie zwyczajowego miejsca na jej ramieniu. Poleciła mu zostać w skafandrze celowo, uważając, że dzięki temu będzie w stanie lepiej wytłumaczyć, o co jej chodzi, gdy dojdzie do rozmowy z oficerem dowodzącym siłami Ludowej Marynarki w systemie Adler.

Bo do wszystkiego, co czuła, dochodził jeszcze strach. Czysty, prywatny strach graniczący z przerażeniem. Robiła co mogła i jak na razie potrafiła nad nim zapanować, ale ignorowanie go było niewykonalne. Istniał cały czas, śmiał się, szeptał i próbował opanować jej umysł. To, że nie potrafiła go stłumić za pomocą logicznych argumentów, spowodowane było prostym a brutalnym faktem — to, czego się bała, było całkiem prawdopodobne.

A bała się odseparowania od Nimitza. Jeśli zostanie uznany za zwierzątko udomowione czy gorzej — za stworzenie niebezpieczne, zostaną rozdzieleni, i to na długo, jeśli nie na zawsze. A taka perspektywa przerażała ją zbyt głęboko, by odważyła się w pełni ją rozważyć. Z drugiej zaś strony nie mogła sobie pozwolić na to, by całkowicie ją zignorować. Jedyną możliwością uniknięcia rozdzielenia było przekonanie głównodowodzącego, że treecat jest istotą inteligentną, a w tym skafander powinien okazać się pomocny, gdyż Nimitz zarówno potrafił w nim latać, jak też samodzielnie go wkładać. Skafander miał też dodatkową zaletę — całkowicie ukrywał centymetrowej długości pazury, które Nimitzowi zdarzało się wysuwać instynktownie. Żaden z oficerów Ludowej Marynarki nie powinien był widzieć go w akcji, toteż jeśli nie zobaczą rzeczonych pazurów, nie powinni domyślić się, jak groźny potrafi być w walce. Wtedy, jeśli uda jej się zademonstrować im jego inteligencję i samokontrolę, być może zdoła postawić na swoim.

Było to mocno naciągane rozumowanie, z czego zdawała sobie sprawę, ale była to też jedyna możliwość, jaką miała. Długotrwałego rozdzielenia zwłaszcza na dużą odległość nie wyobrażała sobie ani ona, ani Nimitz. Mogło wręcz okazać się dla nich zabójcze. Mogło…

Zacisnęła zęby i stłumiła panikę próbującą kolejny raz zalać ją i opanować. Miała też obowiązki i zobowiązania wobec ludzi, które musiała wypełnić. W dalszym ciągu była ich dowódcą… poczuła delikatny dotyk chwytnej łapy Nimitza na policzku i wiedziała, że rozumie jej obawy i zna ich źródło. Też się tego bał… Oboje znajdowali się w swoistym sprzężeniu zwrotnym, gdyż oboje bali się tego samego, czuli nawzajem swój strach i lęk jednego z nich podsycał obawy drugiego. Ale czuła też wsparcie i miłość Nimitza oraz jego naganę za to, że próbuje się obwiniać za własne myśli, które są od niej niezależne, zamiast koncentrować się na obowiązkach względem tych, którzy znaleźli się w tak opłakanej sytuacji w wyniku jej rozkazów.

W tym ostatnim akurat się mylił — była w pełni świadoma tych obowiązków i po paru mechanicznych zgoła krokach znalazła gdzieś siły, by wyprostować ramiona i unieść głowę. Kiedy dotarli na pokład hangarowy, wyglądała już zupełnie normalnie — zdradzały ją tylko oczy, ale ich wyraz mogło z bliska zobaczyć niewielu.

Pod ścianami stali Marines Ludowej Marynarki. Wszyscy z kamiennymi twarzami i wszyscy uzbrojeni. Żaden w nich nie celował, ale broń trzymali tak, by w każdej chwili móc to zrobić, choć z pozoru wyglądało to na postawę z regulaminu musztry. Na ten widok uśmiechnęła się gorzko w duchu — wielokrotnie miała okazję obserwować podobnie stojących Marines z Royal Manticoran Marine Corps, bacznie obserwujących jeńców z Ludowej Marynarki. Teraz role się odwróciły. A przecież nie powinno się tak stać — to Królewska Marynarka powinna wygrywać i brać jeńców. Było to tak silne przekonanie, że nawet świadomość, iż uratowała konwój, poświęcając Prince Adriana, nie potrafiła złagodzić myśli, że zawiodła. Samą siebie, swoich ludzi, Royal Manticoran Navy i swoją Królową.

Komandor Luchner wyciągnął ku niej dłoń na pożegnanie — zdołała ją uścisnąć i uśmiechnąć się, ale była to karykatura uśmiechu. Luchner zasługiwał na lepszy, bo zarówno on, jak i jego kapitan traktowali jeńców naprawdę dobrze. Jednak wszystkim, na co mogła się zdobyć, był grymas przypominający rigor mortis. Miała nadzieję, że Luchner zrozumie.

Odsunął się, a oficer Marines podzielił jeńców na grupy pasujące do pojemności pinas. Kolejno przebyli korytarze prowadzące do śluz pinas obserwowani przez milczących i już obecnych na pokładach Marines i zostali rozmieszczeni w fotelach.

Pinasy kolejno odcumowywały i startowały, a Honor odchyliła głowę na oparcie niestosownie wygodnego, jak się jej wydało, fotela i zamknęła oczy.

Teraz przez chwilę nic nie musiała.



* * *


Kontradmirał Tourville przerwał rozmowę z kapitanem Hewittem, swoim kapitanem flagowym, i odwrócił się, by obserwować, jak pierwsza pinasa kończy cumowanie na pokładzie hangarowym. Mechaniczne cumy zostały zablokowane i ku śluzie pinasy wysunął się przezroczysty korytarz.

Tourville wziął głęboki oddech i czekał.

Zrobił z Honekerem co mógł, i prawdę mówiąc, był zaskoczony wynikiem, gdyż osiągnął więcej, niż się spodziewał. Sytuację przedyskutowali w kącie sali gimnastycznej, w której toczył się mecz koszykówki, więc hałasu było aż za wiele. Charakterystyczne było już to, że Honeker nie spytał, dlaczego Tourville wybrał na rozmowę takie trudne do podsłuchiwania miejsce. To, że przyjął lokalizację bez słowa zdziwienia, mówiło wyraźnie, że rozumie powody, dla których została wybrana.

I zrozumiał w czym rzecz znacznie szybciej i dokładniej, niż Tourville przewidywał. Ba, zrozumiał nawet jego troskę o moralne i honorowe zobowiązania Ludowej Marynarki, bo i te Tourville na koniec mu przedstawił, a co do bardziej „praktycznych” konsekwencji sposobu traktowania jeńców — nie sprzeciwił się niczemu. Istniały jednak granice współpracy, na którą był gotów pójść. I to też przedstawił jasno i krótko. Choć dosłownie tego nie powiedział, w sumie zgodził się dać Tourville’owi wolną rękę w traktowaniu Harrington i jej oficerów. Użył sformułowania, iż sprawa ta leży w „gestii odpowiedzialności floty”. Było to sformułowanie, którego komisarze czy władze używali zwykle, gdy chcieli zwalić na Ludową Marynarkę podjęcie decyzji i by nadal móc ją pociągnąć do odpowiedzialności. Tourville nigdy nie spodziewał się, że będzie zadowolony, słysząc je. Teraz zmienił zdanie.

Pozwalając mu decydować, Honeker musiał w jakiś sposób odseparować się od całej sprawy i dlatego nie był obecny na pokładzie hangarowym. Oznaczało to z jednej strony, że nie będzie się wtrącał w decyzje podjęte przez Tourville’a, ale z drugiej, że będzie w stanie wspierać go wobec przełożonych w ograniczony sposób. O ile naturalnie miał w ogóle taki zamiar.

Tourville spojrzał w wylot korytarza i po paru sekundach ukazała się w nich pierwsza postać: wysoka, wysportowana kobieta w uniformie, a nie w skafandrze próżniowym, poruszająca się z gracją, mimo iż jedną ręką przyciskała do piersi mierzące ponad pół metra stworzenie (ogona nie licząc).

Stworzenie owo, co ciekawe, było w skafandrze próżniowym zrobionym na miarę. Kobieta złapała wolną ręką poręcz nad granicą nieważkości na końcu korytarza i zgrabnie zrobiła półobrót, zeskakując na pokład Count Tilly. I natychmiast odsunęła się, robiąc miejsce następnym.

Stanęła wyprostowana, z uniesioną głową i prawie nieludzko spokojną twarzą o wyrazistych rysach. Ale w jej migdałowych oczach kryło się tyle bólu, że Tourville, patrząc w nie, prawie drgnął. Jej wzrok przesunął się po wszystkich obecnych i znieruchomiał na kapitanie Hewitcie. Podeszła, zatrzymała się dwa kroki przed nim, zasalutowała i zameldowała:

— Komodor Honor Harrington, Royal Manticoran Navy.

Głos miała miły i dźwięczny. I tak samo pozbawiony jakichkolwiek emocji jak twarz. Hewitt odsalutował.

— Kapitan Alfred Hewitt, dowódca krążownika liniowego Ludowej Marynarki Count Tilly — odwzajemnił się, nie dodając żadnych kretynizmów o tym, że jest mu milo.

Po prostu wyciągnął ku niej dłoń.

Honor przez moment przyglądała się wyciągniętej ręce, nim ją uścisnęła. Odpowiedział mocnym uściskiem i na jego twarzy dostrzegła typową w takiej sytuacji mieszaninę tryumfu i współczucia. Znała tę mieszankę, tylko prawdę mówiąc, nie spodziewała się, że zobaczy ją na czyjejś twarzy, sama będąc jej obiektem.

— Komodor Harrington — dodał formalnie Hewitt. — Proszę pozwolić przedstawić sobie towarzysza kontradmirała Tourville’a.

— Towarzyszu kontradmirale — powiedziała Harrington w momencie, w którym na pokładzie stanął Alistair McKeon.

Słyszała, że Hewitt i McKeon wymieniają formalne powitania, ale całą swą uwagę skupiła na Tourville’u. I poczuła nadzieję, gdy dotarły do niej za pośrednictwem Nimitza jego emocje. Co prawda były zbyt skomplikowane, by mogła je szybko zanalizować — poczucie tryumfu i zawodowej dumy były najsilniejsze, ale sympatia i uczciwość znajdowały się zaraz za nimi.

— Komodor Harrington — Tourville uścisnął jej dłoń i spojrzał w oczy; odpowiedziała mu tym samym.

— Przykro mi, że poniosła pani tak wysokie straty w ludziach. Obiecuję, że nasi lekarze zajmą się rannymi tak, jakby należeli do Ludowej Marynarki… oraz że pani i wszyscy oficerowie będziecie traktowani zgodnie z zasadami międzyplanetarnego prawa.

— Dziękuję, sir — odparła odruchowo.

I dopiero w tym momencie przypomniała sobie, że ta forma jest zakazana w Ludowej Marynarce. Rozejrzała się dyskretnie, lecz nigdzie nie zauważyła specyficznych dystynkcji komisarza ludowego. I po raz pierwszy od wydania rozkazu o kapitulacji poczuła coś oprócz przygnębienia i strachu. Była to ciekawość.

— Nie ma za co — Tourville uśmiechnął się lekko. — Tak po prostu nakazuje uczciwość. Pamiętamy, jak pani traktowała wszystkich naszych oficerów, którzy… znaleźli się w pani gościnie.

Honor mrugnęła zaskoczona i Tourville uśmiechnął się szerzej i naturalniej.

— Jak mniemam, mój oficer operacyjny, towarzyszka komandor Foraker, spędziła nieco czasu na pokładzie ostatniego pani okrętu flagowego.

— Shannon Foraker? — upewniła się Honor.

Tourville przytaknął.

— Ta sama. Rozmawiałem zresztą z nią o tym i choć w czasie wojny niczego nie można być pewnym, gwarantuję pani, że wszyscy — i pani, i pani ludzie — będziecie traktowani tu w taki sam sposób, w jaki pani potraktowała towarzyszkę komandor Foraker.

Mówił szczerze, ale i w jego głosie, i w emocjach kryło się ostrzeżenie. Honor sądziła, że je zrozumiała. W następnym momencie Tourville spojrzał jej prosto w oczy i dodał:

— W szczególności jestem wdzięczny, że towarzyszka komandor Foraker opowiedziała mi sporo o pani hm… towarzyszu — wskazał gestem Nimitza, nie przestając jednak patrzeć jej w oczy. — Jak rozumiem, łączy was coś unikalnego, a on jest znacznie inteligentniejszy, niż mógłby sugerować to wygląd i rozmiary. W tych okolicznościach wydałem polecenie, by pozostał z panią, naturalnie o ile będzie się stosownie zachowywał, tak długo jak będzie pani przebywać na pokładzie Count Tilly. Naturalnie jest pani odpowiedzialna za to, by się stosownie zachowywał, i ufam, że oboje dopilnujecie, bym nie miał powodów żałować tej decyzji.

— Dziękuję, towarzyszu kontradmirale — powiedziała cicho. — Naprawdę dziękuję. I ma pan moje słowo, że ani ja, ani Nimitz nie zrobimy niczego, by musiał pan żałować swej decyzji.

Tourville pokiwał głową i zwrócił się w stronę McKeona, a Honor poczuła, jak Nimitza opuszcza napięcie, gdy upewnił się, że Tourville mówi szczerze. Złagodziło to znacznie jego strach, a więc i zmniejszyło efekt sprzężenia zwrotnego, toteż ona sama również się uspokoiła. Tyle że nie do końca, gdyż w przeciwieństwie do treecatów kierujących się zasadą koncentracji na tym, co istotne tu i teraz, miała zwyczaj myśleć o zagrożeniach i problemach, które pojawią się w przyszłości. Ponieważ Nimitz myślał i reagował jak wszystkie treecaty, nie miał prawa zwrócić uwagi na znaczący fragment wypowiedzi Tourville’a. Otóż zapewnił on, że pozostaną razem „tak długo jak będą przebywać na pokładzie tego okrętu”. A to oprócz obietnicy było także i ostrzeżenie, że nie może gwarantować niczego od chwili, w której opuszczą jego krążownik liniowy.

Przyszłość jawiła się jej mroczna i groźna, a poza tym zaczynała zdawać sobie sprawę, jak przytłaczająca jest bezsilność, zwłaszcza dla kogoś przyzwyczajonego do kierowania swym losem i ponoszenia odpowiedzialności za swoje postępowanie. Na to nic nie mogła poradzić, więc wzięła głęboki oddech i spróbowała zastosować naczelną zasadę Nimitza: krok naraz i krok po kroku. Teraz tylko takie podejście dawało choćby cień szansy.

Mimo że wiedziała, iż jest to prawda, czuła, że przyszłość przyniesie bezsilność; że bezsilność tylko czeka, by ją ogarnąć. I obawiała się tego.



ROZDZIAŁ XIX

Wiceadmirał Sorbanne obeszła biurko i wyciągnęła rękę do gościa. Jedno spojrzenie na jej biurko wystarczyło, by zrozumieć, że obowiązków dowódcy stacji Clairmont przybyło, a nie ubyło po stracie systemu Adler. Po jej minie tego widać nie było — na twarzy miała bowiem wyłącznie wyraz współczucia.

— Kapitanie Greentree — powiedziała cicho i wskazała gestem fotele stojące wokół stolika. — Proszę usiąść.

— Dziękuję, damo Madeleine.

Greentree zjawił się ze zwyczajową grzecznościową wizytą przed odlotem, jako że miał wraz z resztą 18. Eskadry wrócić do systemu Yeltsin. Wyglądał upiornie — ściągnięta twarz, podkrążone oczy i zapadnięta w sobie postać. Nawet nienagannie odprasowany i wyczyszczony mundur w jakiś sposób zdawał się na nim wisieć jak na kołku. Jego zachowanie pasowało do wyglądu — wykonał polecenie, ale usiadł sztywno na brzeżku fotela, trzymając złączone nogi i czapkę na kolanach, jakby mebel był wrogiem, któremu należy się przeciwstawić. Napięcie emanowało z niego tak silnie, że nie sposób go było nie wyczuć.

Sorbanne usiadła w drugim fotelu, decydując, że jednak nie każe nic przynieść. Gość nie był w nastroju do pogawędki i nie miało sensu ani przedłużanie wizyty, ani też udawanie, że jest to towarzyska okazja. Na pewno byłby uprzejmy, ale żadne z nich nie czułoby się dobrze, toteż nie należało przeciągać struny.

Zamiast tego zagaiła bez wstępów:

— Jestem pewna, że domyśla się pan, dlaczego pana tu zaprosiłam, kapitanie Greentree — próbowała nie mówić oficjalnym tonem, ale nie udało jej się to, o czym najlepiej świadczyło nagłe stwardnienie jego rysów. — Obawiam się, że wieści nie są dobre… nawet przy uwzględnieniu największego możliwego marginesu na najpowolniejszy przelot Prince Adrian powinien tu dotrzeć dwa dni temu. Obawiam się, że o trzynastej zero zero lokalnego czasu zostanie oficjalnie uznany za zaginiony.

— Zaginiony… — powtórzył Greentree i opuścił dłoń na czapkę.

Zacisnął pięści, aż mu kostki pobielały, i odetchnął głęboko. Sorbanne pochyliła się nad stolikiem i położyła mu dłoń na kolanie.

— To nie pańska wina, kapitanie — powiedziała łagodnie. — Zrobił pan dokładnie to, co powinien… i dokładnie to, co lady Harrington chciała, by pan zrobił. Mój sztab i ja sama przeanalizowaliśmy zapisy sensorów pokładowych pańskiego okrętu dotyczące sytuacji taktycznej w systemie Adler w momencie, gdy znalazł się pan w normalnej przestrzeni. Nawet gdyby natychmiast wyruszył pan na pomoc Prince Adrianowi, nie miałoby to żadnego wpływu na jego los.

— Mogłem mimo wszystko spróbować — szept pełen wyrzutu był tak cichy, że wątpliwe było, aby Greentree zdał sobie w ogóle sprawę, że coś powiedział.

Sorbanne zdecydowała się jednak uznać, że tak było i że słowa były adresowane do niej.

— Oczywiście, że mógł pan mimo wszystko próbować — oznajmiła tak ostro, że spojrzał na nią zaskoczony. — Ludzie zawsze mogą próbować, ale oficer marynarki musi wiedzieć, kiedy tego nie robić. Na przykład wtedy, kiedy próba taka jest łatwiejszym wyjściem dla niego i jest dobra dla jego reputacji czy sumienia, ale oznacza niewypełnienie obowiązku. Jestem pewna, że spotka pan sporo idiotów, których tam nie było, a którzy będą uważać, że powinien pan lecieć na ratunek lady Harrington niezależnie od tego, co panu rozkazała. Bez wątpienia też oszczędziłby pan sobie takich wyrzutów, gdyby pan spróbował. Ale oboje wiemy, jakkolwiek bolesne byłoby przyznanie się do tego, że byłaby to błędna decyzja.

Poczekała, aż jej słowa do niego dotrą, nim zaczęła mówić ponownie, nie próbując nawet robić tego spokojnie czy beznamiętnie:

— Nawet gdyby lady Harrington kategorycznie nie rozkazała panu natychmiastowego powrotu do nadprzestrzeni, i tak nie zdążyłby pan uratować Prince Adriana, gdyż był on zbyt daleko. Nim dotarłby pan na miejsce starcia, Prince Adrian albo zdążyłby dolecieć do granicy nadprzestrzeni i wejść w nią, albo zostałby zmuszony do walki. W obu przypadkach nie miałby pan żadnego wpływu na jego losy, natomiast gdyby pan próbował, ryzykowałby pan, że pańskiemu okrętowi przytrafi się coś podobnego jak Prince Adrianowi. Bo najprawdopodobniej natknął się on na jednostkę Ludowej Marynarki czekającą bez ruchu w pobliżu trasy przelotu; takiej żaden sensor nie wykryje. A pana głównym obowiązkiem tak jako kapitana flagowego, jak i zgodnie z treścią rozkazu lady Harrington było bezpieczne wyprowadzenie konwoju z pułapki, jaką stał się Adler, i dopilnowanie, by dotarł cało tutaj. Będzie pan bez wątpienia miał do czynienia ze sporą grupą ludzi spekulujących, „co by było gdyby”. Nie wszyscy nawet będą głupi, ale oboje jesteśmy dorośli i wiemy, że znajdą się wśród nich niesprawiedliwi i okrutni. Niech pan nie zaczyna w ten sposób oceniać siebie jako pierwszy.

— Ale co ja mam powiedzieć ludziom na Graysonie? — jęknął Greentree. — Straciłem patronkę, ma’am!

— Nikogo pan nie stracił, kapitanie! — warknęła Sorbanne. — Lady Harrington spełniła swój obowiązek dokładnie tak samo, jak pan spełnił swój. Wybierając karierę oficera marynarki, była świadoma ryzyka wiążącego się z tym zajęciem. Przyjmując dowództwo eskadry w czasie wojny, była tego jeszcze bardziej świadoma. Zdecydowała się także dobrowolnie użyć Prince Adriana jako przynęty, by odciągnąć wroga od konwoju. Z żadną z tych decyzji nie miał pan nic wspólnego. Prawda?

— Wiem — przyznał po chwili. — I wiem, że pani ma rację… i dziękuję, że mi to pani powiedziała… kiedyś na pewno będzie to dla mnie wiele znaczyć, ale teraz… teraz wszystko, o czym mogę myśleć, to mieszkańcy Graysona. I nie chodzi o to, że będą mnie obwiniać, ale o to, że stracili ją. Bo my wszyscy ją utraciliśmy, a to… to się po prostu wydaje niemożliwe!

— Wiem — Sorbanne westchnęła i przeczesała palcami włosy. — Zawsze tak się wydaje, jeśli chodzi o najlepszych, zgadza się? Wydają się niepodobni do nas: niezwyciężeni… prawie nieśmiertelni. Ich magia zapewnia im bezpieczeństwo i szczęśliwy powrót, bo tak musi być. Bo są zbyt ważni, byśmy mogli ich stracić. Ale prawda jest inna… nie są niezwyciężeni ani nieśmiertelni… nikt nie jest. A gdy w końcu ich zabraknie, reszta musi sobie jakoś z tym poradzić i dalej działać. I znaleźć następcę.

— Wątpię, żebyśmy tym razem zdołali to ostatnie — ocenił trzeźwo Greentree i uśmiechnął się smutno. — Och, poradzimy sobie i przeżyjemy, ma’am. Pochodzimy z Graysona i wiemy co nieco o tym, jak przetrwać. Ale nie znajdziemy nikogo, kto byłby w stanie ją zastąpić… kto byłby taki jak ona. Będziemy uboższym społeczeństwem, damo Madeleine, a ci, którzy ją znali, zawsze będą się zastanawiać, co zdołalibyśmy osiągnąć, gdybyśmy jej nie utracili.

— Może próby osiągnięcia poziomu, którego, jak sądzicie, spodziewałaby się po was, zainspirują was do osiągnięcia wyższego — zasugerowała łagodnie Sorbanne. — Niewielu może poszczycić się podobną spuścizną. A poza tym nie należy od razu zakładać, że „ją utraciliśmy”. Wszystko, co w tej chwili wiemy, to że Prince Adrian nie powrócił z misji. Naturalnie należy założyć najgorsze, ale nawet jeśli okręt zostaje zniszczony w walce, prawie zawsze część załogi przeżywa. A na podstawie tego, co wiem o lady Harrington, sądzę, że miałaby dość odwagi, by wziąć na siebie odpowiedzialność za poddanie okrętu. Wątpię, by zdecydowała się na walkę do końca, wiedząc, że nie może jej wygrać, i wiedząc też, że konwój jest już bezpieczny. Uważam, że istnieje przynajmniej pięćdziesiąt procent szans na to, że żyje i jest jeńcem wojennym.

— Ma pani prawdopodobnie rację, ma’am — przyznał Greentree. — I mam taką nadzieję… Ale Ludowa Republika nie traktuje jeńców najlepiej, a przyznaję, że gdybym należał do Komitetu Bezpieczeństwa Publicznego, to takiego oficera jak lady Harrington nie chciałbym szybko uwolnić, obojętnie na kogo mógłbym go wymienić. Biorąc zaś pod uwagę, jak długo ta wojna może potrwać, upłynie wiele lat, zanim wróci.

— Obawiam się, że w tej ostatniej kwestii jesteśmy zgodni — przyznała z westchnieniem Sorbanne — ale wiele lat to i tak krócej niż nigdy, kapitanie.

— Prawda, ma’am. Krócej.

Greentree jeszcze przez długą chwilę przyglądał się swojej czapce, potem wstał i wsunął ją pod lewe ramię.

— Dziękuję pani, admirał Sorbanne — powiedział, wyciągając rękę, gdy wstała. — Doceniam to, że poświęciła pani czas na osobiste spotkanie. I dziękuję za radę. Słuchając mojego skamlenia, pewnie odniosła pani wrażenie, że zapomnieliśmy o tym, iż lady Harrington była również poddaną Korony. Zapewniam, że tak nie jest, ma’am. Zdajemy sobie sprawę, jak bardzo Królewskiej Marynarce będzie jej także brak.

— Będzie — przytaknęła Sorbanne, ściskając jego dłoń. — Do zobaczenia, kapitanie Greentree: pan musi wrócić na Graysona, ja muszę zająć się organizowaniem spraw tu na miejscu. Do pana prywatnej wiadomości: kończę przygotowania do rozpoznania walką systemu Adler. Wyślemy tam dwie eskadry krążowników liniowych, więc jeśli Ludowa Marynarka poważnie nie wzmocniła swych sił w tym systemie, wykopiemy ich z powrotem do Barnett czy dokądkolwiek, skąd przybyli.

— Szkoda, że nie mogę wziąć w tym udziału, ma’am.

— Też tego żałuję, ale… — wzruszyła wymownie ramionami.

Greentree puścił jej dłoń i kiwnął głową. Odwzajemniła jego gest, a gdy odwracał się ku drzwiom, dodała, zatrzymując go w pół kroku:

— Jeszcze jedno, kapitanie. Z tego co wiem o panu, ma pan zwyczaj robić to, co uważa pan za swój obowiązek, niezależnie od tego jak nieprzyjemne by to było… Chcę, żeby pan wiedział, że dwie godziny temu wysłałam do systemu Yeltsin kuriera z oficjalnym komunikatem uznającym lady Harrington za zaginioną w akcji.

— Rozumiem… — Greentree, który zdążył odwrócić się ku niej, przyglądał jej się przez chwilę, wziął głęboki oddech i powiedział: — Rozumiem, damo Madeleine i dziękuję, choć chyba nie powinienem… Naprawdę jestem wdzięczny.

— Nie powiem, że nie ma za co, bo wolałabym, aby nikt nie musiał nikogo informować o jej zaginięciu, ale skoro już tak się stało… — urwała i wzruszyła wymownie ramionami.

Greentree pokiwał głową, zgadzając się z nią, i powiedział:

— W takim razie do zobaczenia, ma’am.

I wyszedł.

Chwilę po tym, jak zamknęły się za nim drzwi, Madeleine Sorbanne, nadal na nie spoglądając, odetchnęła głęboko i powiedziała miękko:

— Powodzenia, kapitanie.

Po czym wyprostowała się, zrobiła w tył zwrot i podeszła do biurka i piętrzących się na nim problemów.



* * *


Trzydzieści minut później po wzięciu głębokiego oddechu kapitan Thomas Greentree wysiadł z windy na pokładzie swego okrętu i zmusił się do marszu normalnym krokiem. Mimo to, idąc korytarzem, wiedział, że zdradza go nieruchoma, niczym wykuta z kamienia twarz. Nic nie był w stanie na to poradzić, a prawdę mówiąc, nawet nie wiedział, czy chciałby, to bowiem, co miał zrobić, było jakby próbą generalną przed tym, co go czeka po powrocie do systemu Yeltsin. Poza tym wyraz jego twarzy doskonale odpowiadał samopoczuciu, gdyż w piersiach miał coś, co przypominało zamarznięty granitowy głaz.

Skręcił za róg i odwrócił na moment wzrok od stojącej pod ścianą postaci w zielonym uniformie. Normalnie wartę przy drzwiach prowadzących do pomieszczeń zajmowanych przez lady Harrington pełnili James Candless lub Robert Whitman jako młodsi członkowie jej bezpośredniej ochrony. Kiedy jednak nie było jej na pokładzie, obowiązki przejmowali inni gwardziści dowodzeni przez zastępcę LaFolleta, Simona Mattingly’ego. Kapral Mattingly mógł postawić na warcie, kogo chciał, ale mimo że podoficerowie mieli inne obowiązki, teraz trzymał wartę osobiście. Stał wyprężony niczym na paradzie, w idealnie wyczyszczonym mundurze, którego guziki i wszystkie metalowe elementy wręcz lśniły. Założył nawet złoty akselbant z herbem Harrington noszony przez członków Osobistej Gwardii Harrington jedynie przy najformalniejszych okazjach.

Greentree na ten widok zacisnął zęby, ale nie zwolnił kroku.

Doskonale rozumiał wiadomość przekazywaną całemu wszechświatowi przez milczącego gwardzistę. Obecność Mattingly’ego nie była po prostu dopełnieniem formalności, było to wypełnienie codziennego obowiązku, gdyż jego patronka nie odeszła, była jedynie nieobecna. Kiedy wróci, znajdzie go na stanowisku niezależnie od tego, jak długo by ta nieobecność trwała. Simon Mattingly będzie pełnił wartę wraz z innymi gwardzistami jak długo będzie trzeba, i robiąc to, w jakiś sposób pomoże jej wrócić.

Greentree zatrzymał się o dwa kroki od niego.

Mattingly zasalutował i spytał rzeczowo:

— Mogę w czymś pomóc, kapitanie?

— Tak. Chciałbym rozmawiać ze stewardem MacGuinessem.

— Moment, panie kapitanie.

Mattingly nacisnął przycisk umieszczonego w ścianie interkomu. Obaj czekali. Minęło kilkanaście sekund — znacznie więcej niż zazwyczaj — gdy w głośniku rozległ się głos, który Greentree ledwie zdołał rozpoznać:

— Tak? — zabrzmiało ciężko i głucho.

Mattingly spojrzał wymownie na kapitana, nim powiedział cicho:

— Kapitan Greentree chciałby z tobą rozmawiać, Mac. Zapadła chwila ciszy.

A potem drzwi się otworzyły.

Mattingly już nic nie powiedział, tylko ponownie zasalutował, gdy Greentree przekroczył próg. MacGuiness stał w otwartych drzwiach kuchni z podejrzanie zapuchniętymi oczyma, ale gość nie miał najmniejszego zamiaru tego komentować. MacGuiness wyglądał dokładnie odwrotnie niż Mattingly — miał opuszczone ramiona i po raz pierwszy, odkąd Greentree go znał, wyglądał na swój wiek. Stał, jakby ktoś wypuścił z niego całą energię, z bezwładnie opuszczonymi rękoma, jakby zapomniał, do czego służą, i pomarszczoną nagle twarzą, na której każda zmarszczka była wyrazem żalu i rozpaczy. Dotąd czepiał się kurczowo nadziei, że będą jednak jakieś dobre wieści, jakby samą nadzieją mógł je sprowadzić.

— Dzień dobry, kapitanie — powitał go, próbując się uśmiechnąć. — Podać coś do picia? Jestem… jestem pewien, że lady Harrington życzyłaby sobie…

Urwał i zacisnął pięści. A kapitana zalało irracjonalne poczucie winy — to wyraz jego twarzy zdławił MacGuinessowi słowa w ustach. Widać to było po tym, że twarz stewarda stężała, a on sam drgnął niczym uderzony. Greentree odetchnął głęboko i powiedział to, co musiał powiedzieć:

— Admirał Sorbanne oficjalnie uznała dziś HMS Prince Adriana za zaginiony — oznajmił zwięźle, próbując zaoszczędzić tamtemu wstępów i rozwlekłości, które jedynie bolałyby bardziej, ale MacGuiness i tak zbladł.

Greentree położył mu dłoń na ramieniu.

— Przykro mi — powiedział znacznie łagodniej. — Ale nie załamuj się, lady Harrington została tylko uznana za zaginioną w akcji, musimy poczekać na informacje od inspektorów Ligi czy władz Republiki, zanim będziemy wiedzieli coś więcej. Chciałem… chciałem, żebyś dowiedział się ode mnie, a nie z plotek.

— Dziękuję, sir — szepnął MacGuiness, zamrugał gwałtownie i rozejrzał się po pustej kabinie. — Nie wydaje się…

Urwał, zacisnął zęby i odwrócił głowę, kryjąc twarz przed spojrzeniem kapitana.

— Dziękuję, że mi pan powiedział, sir — oświadczył dziwnym, zduszonym głosem. — Jeśli mi pan wybaczy, mam… mam coś do zrobienia…

I szybko przeszedł do drzwi prowadzących do sypialni lady Harrington.

Greentree przez kilka sekund przyglądał się im, gdy już zamknęły się za MacGuinessem, nim westchnął ciężko, odwrócił się i podszedł do drzwi wejściowych. Wiedział, że Mattingly domyślił się z jego zachowania, jakie wieści przynosi, ale to nie zdejmowało zeń obowiązku porozmawiania także z gwardzistą. Jakkolwiek było, musiał przekazać wszystkim ludziom lady Harrington wiadomość, której nikt nie chciał usłyszeć.



* * *


James MacGuiness siedział na krześle w sypialni Honor Harrington ze wzrokiem wbitym w wysadzaną klejnotami pochwę Miecza Harrington wiszącego nad kryształową gablotką zawierającą Klucz Harrington i Gwiazdę Graysona.

Nie poruszał się i nie wydawał żadnego dźwięku, ale po jego policzkach toczyły się łzy.



* * *


Honor z westchnieniem uniosła głowę znad książki, którą przez ostatnią godzinę udawała, że czyta, i potarła oczy. Jeszcze przez chwilę siedziała, potem odłożyła książkę, zdjęła nogi z wąskiego posłania i wstała. Parę kroków doprowadziło ją na środek kabiny, którą dzieliła z Marcią McGinley, Geraldine Metcalf i Sarah DuChene. Przystanęła na moment, odetchnęła głęboko i zaczęła ćwiczyć.

McGinley uniosła głowę znad szachownicy i obserwowała ją bez słowa, po czym spojrzała na DuChene i uniosła pytająco brwi. Sarah przytaknęła gestem i obie dołączyły do Honor, która odsunęła się nieco w bok, by zrobić im trochę więcej miejsca. We trójkę zaczęły krążyć wokół siebie niczym w dziwnym tańcu, a Metcalf obserwowała je, nie ruszając się z posłania. Na to, by wszystkie cztery ćwiczyły kata nie było miejsca, toteż jedna zawsze musiała czekać na swoją kolej.

Nimitz natomiast nie musiał czekać na nic, a marnująca się całkiem dobra para wolnych i pozostających w bezruchu kolan była zbyt dużym wyzwaniem. Dlatego błyskawicznie przeskoczył z nóg posłania Honor na posłanie Metcalf, domaszerował do niej i rozwalił się jak długi na jej kolanach, równocześnie wykręcając się brzuchem do góry. Było to tak nachalne domaganie się pieszczot, że Geraldine zachichotała.

Honor obserwująca towarzyszki spod oka żałowała, że w kabinie nie ma więcej wolnego miejsca, bo to, które było, prawdę mówiąc, nie starczało jej na porządne ćwiczenie. A w dodatku musiała cały czas uważać na pozostałe kobiety, żeby którejś nie wyrządzić krzywdy. Mimo niewygód spowodowanych tłokiem w sumie była zadowolona z towarzystwa — przynajmniej w części zapobiegało destrukcyjnemu wpływowi poczucia bezradności, które stopniowo, ale stale ją przytłaczało. Żadna z nich zresztą nie chciała być tutaj, ale dzięki brakowi miejsca nie została odizolowana tylko z Nimitzem w małej kabinie, jak wymagała tego uprzejmość i co niechybnie stałoby się na większym okręcie.

Pomimo różnicy stopni McGinley, Metcalf i DuChene były najbliższymi jej rangą jeńcami płci żeńskiej, a ponieważ fizyczną niemożliwością było zapewnienie komukolwiek z wziętych do niewoli prywatnej kabiny, kapitan Bogdanovich (przepraszając zresztą w imieniu kontradmirała Tourville’a) umieścił je wszystkie razem. Count Tilly był krążownikiem liniowym, więc rzeczywiście nie było na nim wiele wolnego miejsca, a kabina, którą zajmowały, zaprojektowana dla sześciu młodszych oficerów, była i tak znacznie przyjemniejsza od celi w okrętowym areszcie.

Z początku Metcalf i DuChene źle się czuły (łagodnie rzecz ujmując) z powodu znalezienia się razem z Honor i Nimitzem. Zdawały się uważać, że z ich winy została pozbawiona prywatności, na którą według nich zasługiwała, a różnica stopni tylko to podkreślała. Honor robiła co mogła, żeby wybić im to przekonanie z głów, ale bez pomocy McGinley zapewne by się jej nie udało. Ani Geraldine, ani Sarah nie służyły z nią dotąd i jeśli nie liczyć przelotnych w sumie kontaktów, gdy odwiedzała Prince Adriana, wszystkie trzy były dla siebie obcymi osobami i gdyby były tylko we trzy, najprawdopodobniej nadal obwiniałyby same siebie o różne rzeczy. Marcia McGinley natomiast stanowiła swoisty łącznik — z jednej strony miała ten sam stopień co one, z drugiej była oficerem operacyjnym Honor, a więc drugim co do ważności członkiem jej sztabu, i zdążyła całkiem dobrze poznać lady Harrington. Stopniowo rozciągnęła tę znajomość na Metcalf i DuChene. Nadal co prawda czuły się nieco nieswojo, ale na to już nic nie można było poradzić, natomiast po paru pierwszych dniach przestały się winić za to, na co nie miały żadnego wpływu.

Dodatkowy problem stanowiło to, że Honor nie tylko miała wyższy stopień i była ich dowódcą. Była też najstarszym rangą oficerem wśród jeńców, co automatycznie powodowało konieczność pewnego psychicznego odseparowania od reszty. Nie mogła liczyć, że towarzyszki uznają ją za jedną ze swoich, ale wypracowały najwygodniejsze możliwe wzajemne relacje i była im za to wdzięczna, gdyż w jej obecnej sytuacji jakakolwiek stabilizacja była mile widziana. Kontaktu z innymi jeńcami praktycznie nie miała i to także zżerało ją wewnętrznie. Nie wiedziała bowiem, co dokładnie dzieje się z ludźmi, za których nadal czuła się odpowiedzialna. W połączeniu ze strachem o to, co przyniesie przyszłość, była to destrukcyjna mieszanka…

Nimitz natomiast nie miał podobnych problemów i był prawie zadowolony. To znaczy każdy poza Honor uznałby, że jest w pełni zadowolony, gdyż jako urodzony oportunista jak zwykle znalazł sobie kogoś do wykorzystania. Honor wiedziała dzięki łączącej ich więzi, że czuje się złapany w pułapkę i że to mu nie daje spokoju. Co się zaś tyczy zachowań, to znając McGinley, zaczął od niej domagać się czesania czy głaskania, po czym łaskawie i bezwstydnie objął tym obowiązkiem pozostałe dwie panie oficer. Honor może i byłaby zazdrosna, gdyby nie zorientowała się, że zabawę zmienił w coś w rodzaju terapii zajęciowej dla nich i że jego zachowanie w znacznej części przyczyniło się do przełamania początkowych blokad i uprzedzeń Metcalf i DuChene.

Poza tym obserwowanie, jak skutecznie manipuluje innymi, „wyciągając” ich z depresji, pomagało jej zapomnieć o własnej. Choćby chwilowo. Zresztą jej współtowarzyszki nie były jedynymi, które znalazły się pod urokiem treecata. Shannon Foraker na przykład odwiedzała go (i Honor) tak regularnie, że Honor zaczęła się o nią obawiać. Zbytnie bowiem zaprzyjaźnienie się z oficerem Royal Manticoran Navy mogło dla oficera Ludowej Marynarki mieć przykre konsekwencje. Czuła się trochę winna, że nie dała tego Shannon do zrozumienia, ale za bardzo cieszyły ją jej wizyty. A potem Tourville zdecydował się wyznaczyć Shannon Foraker na swego oficera łącznikowego z jeńcami i problem sam się rozwiązał.

Wybór był doskonały, jeżeli Tourville’owi chodziło o kogoś, kto dopilnuje właściwego traktowania jeńców. W tym względzie mógł Foraker spokojnie zaufać. Honor podejrzewała, iż Tourville miał jeszcze inny powód i że to on był istotniejszy. Shannon bowiem mimo awansu nic się nie zmieniła — pozostała taka, jaką Honor poznała w Konfederacji Silesjańskiej, i oczywiste było, że chce się odwdzięczyć za traktowanie, jakiego zaznała na pokładzie HMS Wayfarer. Problem polegał na tym, że to, co w większości flot uznano by za godne pochwały honorowe intencje, w ogarniętej rewolucyjnym szałem Ludowej Marynarce mogło okazać się nader niebezpieczne. Ponieważ Foraker dostała rozkaz dopilnowania dobrego traktowania jeńców, niebezpieczeństwo to przestało istnieć, jako że nawet w Ludowej Marynarce paranoja nie osiągnęła jeszcze stopnia, w którym prześladowano by kogoś za wykonanie otrzymanego rozkazu.

Było mało prawdopodobne, by Shannon zorientowała się w rzeczywistych motywach kontradmirała Tourville’a (zakładając, że Honor odgadła je prawidłowo, ma się rozumieć), bo nadal zachowała dziecinną zgoła niewinność w podejściu do otoczenia. To zresztą stanowiło istotny składnik jej uroku. Shannon nie była głupia, ale niezdolna (albo też tak bardzo tego nie chciała, że na to samo wychodziło) poddawać swego zachowania naciskom ideologicznym szalejącym w Ludowej Marynarce. Wydawała się nie posiadać śladu konstruktywnej paranoi, która pozwalała innym oficerom przeżyć ten obłędny trójskok po polu minowym, i aż strach było myśleć, jak by skończyła, gdyby nie posiadała umiejętności i talentu tak wysoko cenionych przez przełożonych.

Honor złapała się na tym, że obawia się o jej przyszłość, co było nienormalne, bo raz że Shannon była oficerem wrogiej floty, i to w zasadzie dzięki niej i pechowi Honor trafiła do niewoli, a dwa że sama miała przed sobą znacznie gorsze perspektywy. Trudno jej było jednakże traktować Shannon Foraker jako naprawdę niebezpiecznego przeciwnika, wiedząc, że to ona dopilnowała kucharzy, by Honor dostawała większe i bardziej energetyczne posiłki, poświęcała swój wolny czas na grę w szachy z Marcią, dokarmiała Nimitza selerem albo zorganizowała Metcalf jej własne przybory malarskie uratowane z kabiny na HMS Prince Adrian.

Shannon poza tym mogła nie całkiem zdawać sobie sprawę z potencjalnego ryzyka jej grożącego, ale za to była świadoma, czego Honor boi się najbardziej, i zrobiła w tej sprawie, co mogła. Nie tylko sprowadziła innych, by poznali Nimitza, który wiedząc, o co toczy się gra, wspinał się na szczyty uroku, czyli przekupywał ich swymi wdziękami, w czym miał wieloletnią wprawę, ale też wielokrotnie „wypożyczała” go pod pozorem ćwiczeń. Przedstawiała go tylu ludziom na pokładzie, ilu tylko się dało, przekonując ich tym samym (przy aktywnej współpracy Nimitza), że treecat nie stanowi dla nich zagrożenia.

Honor była jej za to wdzięczna, choć nie miała zbytnich złudzeń co do skuteczności jej wysiłków, po tym jak Tourville poinformował ją, że jest w pełni świadom fizycznych możliwości treecata jako zabójcy. Miało to miejsce w czasie jednego z obiadów, na które regularnie zapraszał oprócz swoich oficerów trzech najstarszych rangą jeńców, czyli ją, McKeona i LaFolleta. Dawało to Honor okazję porozmawiania z nimi, choć Andrew wybitnie męczył się w trakcie posiłków. Gospodarzowi zaś umożliwiało różne rzeczy, między innymi nieoficjalne przekazywanie jej pewnych informacji, jak choćby tego, że wywiad Ludowej Marynarki dysponuje wcale kompletną teczką z informacjami na jej temat.

W pierwszym momencie zupełnie ją to zaskoczyło. Nie dlatego, by nie znała tej praktyki — sama wielokrotnie korzystała z podobnych, rutynowo kompletowanych materiałów o oficerach, co do których wywiad RMN uznał, że są wystarczająco ważni, by to robić, ale dlatego, że nie sądziła, iż sama za kogoś takiego została uznana przez przeciwnika. Po namyśle przyznała, że było to nawet logiczne z punktu widzenia Ludowej Marynarki, ale nadal uważała to za przesadę. Jakkolwiek było, w skład zebranych materiałów wchodziło nagranie z pewnego posiłku w pałacu Protektora na Graysonie, które swego czasu graysońskie media puszczały na okrągło. Sądząc z paru rzuconych od niechcenia uwag Tourville’a, widział je, a nikt, kto zobaczył w akcji żywą piłę łańcuchową, jaką był wówczas Nimitz, nie mógł wziąć go za udomowione zwierzątko czy niegroźną żywą maskotkę. Tourville najwyraźniej nie czuł się zagrożony, ale wątpiła, czy inni, którzy widzieli, jak Nimitz zabija zamachowców, będą podzielali jego stosunek do niego.

Fakt istnienia jej teczki miał też inną konsekwencję — powodował, że perspektywa rozdzielenia z Nimitzem stawała się wysoce prawdopodobna. I nawet trudno było się temu dziwić — gdyby to ona odpowiadała za jeńców, także nie byłaby uszczęśliwiona, gdyby któryś miał maskotkę potrafiącą bez trudu zabijać ludzi. Ta świadomość nie wpłynęła dodatnio na jej samopoczucie; dodała czarnych barw do i tak mrocznie rysującej się przyszłości.

A przyszłość, choć nie do końca pewna, była ponura. Być może tym bardziej ponura właśnie z uwagi na niepewność, było to bowiem coś, do czego nie przywykła i z czym szczególnie trudno było jej sobie poradzić. Po pewnym czasie zdała sobie sprawę, że gdyby ktoś chciał wymyśleć sytuację obracającą jej zalety przeciwko niej samej, nie mógłby wybrać lepszej niż ta, w której właśnie się znalazła. Wydanie rozkazu poddania okrętu spowodowało, że jej poczucie obowiązku względem Królewskiej Marynarki i samej Królowej przemieniło się z siły w osłabiające poczucie winy. Podobnie rzecz się miała z poczuciem odpowiedzialności i lojalności (zawsze działającym w dwie strony) wobec podkomendnych. Robiła co mogła i dzięki uczciwości i honorowi takich oficerów jak Foraker i Tourville jej ludzie nie ucierpieli. Ale nie w tym kryło się sedno ona sama nie będzie mogła uczynić nic, by ich ochronić, kiedy tylko znajdą się poza zasięgiem władzy Tourville’a. A nie ulegało wątpliwości, że to nastąpi.

A ponad wszystko wybijała się troska o Nimitza. Ich więź stanowiąca przez ponad czterdzieści lat jej życia opokę, podstawę stabilizacji i miłości, na którą mogła liczyć nawet w najgorszych momentach, teraz stała się największym zagrożeniem. Mogła stracić Nimitza. Mogli jej go nie tylko zabrać, ale i zabić. Mógł to zrobić pierwszy z brzegu oficer odpowiedzialny za transport jeńców czy klawisz w obozie. A ona nie mogła go obronić. Mogła tylko z nim zginąć. I to wszystko mogła jedynie ukryć przed podwładnymi, poradzić na to nie była w stanie nic.

I dlatego jej strach rósł niczym źródło zakażenia, którego nie da się zdezynfekować. A rosnąc, niszczył ją coraz bardziej — zżerał siłę woli, poczucie własnej wartości i to, kim była. Mogła tylko próbować go ignorować… nie myśleć… i udawać, że go nie ma… wiedząc doskonale, że to nieprawda.

I to właśnie niszczyło ją kawałek po kawałku zupełnie jak wolno działająca trucizna. Nienawidziła własnej bezsilności i przerażenia. Nie tylko dlatego, że ją osłabiały, ale także dlatego, że uniemożliwiały jej robienie tego, co powinna, dla tych, na których swym rozkazem sprowadziła podobny los.

Podejrzewała, że jedynie Alistair i Andrew, i być może Marcia wiedzieli, co się z nią dzieje, a przynajmniej miała nadzieję, że nikt inny się nie zorientował. I tak wystarczająco złe było to, że najlepiej ją znający byli zmuszeni do zajmowania się jej słabościami i problemami, mając dość własnych zmartwień i powodów do obaw. Gdyby…

Ponure rozmyślania przerwał jej sygnał dobiegający od strony drzwi. Uniosła głowę, wdzięczna, że coś wybiło ją z samonakręcającej się spirali samopotępienia. Drzwi otworzyły się, ukazując Shannon Foraker — Honor zaczęła się uśmiechać, ale gdy zobaczyła jej minę, uśmiech zwiądł samoistnie. Wyczuła, że McGinley i DuChene wy padły z rytmu, a moment później przestały ćwiczyć. Sama także znieruchomiała.

— O co chodzi, towarzyszko komandor? — spytała jak zwykle i zaskoczył ją spokój własnego głosu.

— Towarzysz kontradmirał Tourville przesyła pozdrowienia. Prosił, bym panią poinformowała, że otrzymaliśmy nowe rozkazy — głos Shannon zabrzmiał równie nienaturalnie głośno i bez wyrazu, zupełnie jakby czytała tekst napisany przez kogoś innego.

Dopiero po sekundzie Honor zdała sobie sprawę, że tak właśnie było — Shannon była przecież posłańcem przekazującym wiadomość od Tourville’a. Foraker odchrząknęła zaś i mówiła dalej:

— Wrócił kurier wysłany do systemu Barnett. Meldunek był co prawda adresowany do dowódcy bazy DuQuesne, admirała Theismana, ale obecnie, jak się okazało, w systemie przebywa członek Komitetu Bezpieczeństwa Publicznego, towarzyszka Cordelia Ransom, więc naturalnie także zapoznała się z treścią meldunku.

Honor poczuła sekundowy wzrost nadziei, gdy usłyszała nazwisko Theismana — spotkała się z nim parę lat temu i wiedziała, że jest odważny i uczciwy. I kieruje się normalnymi zasadami moralnymi. Nadzieja prysła, gdy usłyszała drugie nazwisko. Jedyne, do czego była zdolna, to do zachowania kamiennego oblicza i niespuszczenia wzroku.

— Członkowie załogi oraz większość podoficerów i oficerów zostanie przewieziona bezpośrednio do obozu jenieckiego floty w systemie Tarragon — dodała Foraker. — Pani i starsi oficerowie oraz najstarsi rangą podoficerowie macie wraz z nami wrócić do systemu Barnett.

Shannon urwała, jakby szukając sposobu, by uniknąć ciągu dalszego, ale go nie znalazła, bo nie mogła, więc dodała jeszcze bardziej drewnianym głosem:

— Towarzyszka Ransom poleciła towarzyszowi kontradmirałowi Tourville’owi osobiście dostarczyć panią do Barnett, gdyż chce z panią porozmawiać, zanim zdecyduje, jakie będą dalsze losy pani sprawy. Tak dosłownie brzmi treść rozkazów otrzymanych przez kontradmirała Tourville’a.

— Rozumiem — sopran Honor nawet nie zadrżał.

Miała dziwne wrażenie, jakby stała z boku, obserwując kogoś obcego używającego jej ciała. Z danych zebranych przez wywiad na temat Ransom, do których miała dostęp, wiedziała, że to pijana władzą psychopatka. Nie było się co oszukiwać, po co też chciała z nią „porozmawiać” i jakie będą „losy jej sprawy”. Dziwne, ale poczuła ulgę — przynajmniej nie musiała już się katować fałszywymi nadziejami.

Usłyszała, jak Nimitz zeskakuje na pokład i idzie ku niej. Schyliła się, nie spuszczając wzroku z Shannon, i podniosła go, tuląc do siebie tak silnie, że powinien zaprotestować. Wydało jej się, że wszystko wokół zamarło — pozostała tylko Shannon z rozpaczą w oczach potwierdzającą wnioski, do jakich sama doszła, i ciepło treecata trzymanego w objęciach.

A potem zrozumiała, że się myli. Że jest jeszcze coś. Jej obowiązek. Obowiązek wobec samej siebie, swej Królowej i swoich ludzi. I wiedziała, że nie zawiedzie i nie zhańbi ich, załamując się wtedy, kiedy będą jej najbardziej potrzebować. I że zrobi, co tylko może, by pozostać sobą do samego końca i przyjąć go z taką godnością, na jaką tylko będzie ją stać.

— Dzięki, Shannon. Przekaż proszę moje podziękowania towarzyszowi kontradmirałowi Tourville’owi za to, że zechciał mnie o wszystkim poinformować. I za jego uprzejmość przez cały ten czas — powiedziała lady Honor Harrington szczerze.

I uśmiechnęła się.



ROZDZIAŁ XX

Hamish Alexander poczuł się tak, jakby ktoś rąbnął go w splot słoneczny.

Opadł na fotel, nie spuszczając wzroku z twarzy Nathana Robardsa, i w przestronnej kabinie admiralskiej superdreadnoughta Marynarki Graysona Benjamin the Great zapadła cisza przerywana jedynie tykaniem zabytkowego zegara. Zegar był prezentem od Cromarty’ego, co Hamish przypomniał sobie zdziwiony, że akurat w tej chwili przyszło mu to na myśl. Dopiero po paru sekundach uświadomił sobie, że szuka czegoś… czegokolwiek… co pozwoliłoby mu oderwać się od właśnie usłyszanej wieści. Tykanie jednak tylko podkreślało ciszę panującą w kabinie. W końcu powtórzył:

— Uznana za zaginioną?

Nawet w jego uszach zabrzmiało to głucho, jakby mówił ktoś inny.

— Tak, milordzie. Mam tu wiadomość od admirał Sorbanne — Robards wyciągnął ku niemu elektrokartę trzymaną dotąd pod pachą tak, jakby chciał się jej natychmiast pozbyć.

White Haven potrząsnął przecząco głową.

— Później — powiedział, opuścił wzrok i odchrząknął. — Później ją przeczytam, Nathan. Streść mi to, co najważniejsze.

Ku jego zaskoczeniu głos prawie wrócił mu do normy.

— Wstępny raport admirał Sorbanne nie zawiera zbyt dużo faktów, milordzie — ostrzegł Robards, ale White Haven tylko kiwnął głową, więc położył elektrokartę na biurku i zaczął mówić: — Ludowa Marynarka, tak jak już nas informowała dama Madeleine, odbiła system Adler. Jeszcze nie wiemy, czy chwilowo, czy na dłużej. Zniszczyli przy tej okazji prawie wszystkie stacjonujące tam okręty dowodzone przez komodor Yeargin. Lady Harrington nie wiedziała o tym, toteż nie miała podstaw, by podejrzewać wrogą obecność w systemie Adler. Z nie całkiem jasnych powodów odwiedziła kapitana McKeona, którego okręt, Prince Adrian, leciał jako czujka przed konwojem. Po wyjściu z nadprzestrzeni w systemie Adler zorientowała się, że system wpadł w ręce wroga, który urządził w nim zasadzkę. Poleciła kapitanowi McKeonowi odciągnąć okręty wroga od przewidywanego punktu wyjścia konwoju z nadprzestrzeni. Wysłała też sondę z rozkazem nakazującym kapitanowi Greentree natychmiastowy powrót do nadprzestrzeni i dalej do systemu Clairmont. Przekazała też, że ma zamiar udać się do Clairmont, gdy tylko będzie w stanie. Prince Adrian, gdy ostatni raz go widziano, leciał w stronę granicy wejścia w nadprzestrzeń kursem umożliwiającym nawiązanie z nim walki tylko jednemu okrętowi wroga: ciężkiemu krążownikowi lub krążownikowi liniowemu. Wymiana ognia rakietowego powinna być krótka, ale…

Robards urwał, odchrząknął i dodał ciszej:

— To wszystko, co wiemy, milordzie. Kiedy kurier odlatywał z Clairmont, HMS Prince Adrian miał pięćdziesiąt godzin opóźnienia i admirał Sorbanne uznała go oficjalnie za zaginiony.

— Rozumiem… — White Haven wbił spojrzenie w blat biurka i odetchnął głęboko. — Dziękuję, Nathan. Zostaw wiadomość od damy Madeleine, przeczytam ją później.

— Dobrze, milordzie.

Robards położył elektrokartę na biurku, odwrócił się i wyszedł.

Gdy zamknęły się za nim drzwi, kabinę ponownie wypełniła cisza, a White Haven przez naprawdę długą chwilę siedział bez ruchu, wsłuchując się w regularne tykanie zegara…

Sam nie wiedział, ile okrętów zostało uznanych za zaginione przez lata jego służby, by w końcu się odnaleźć. Na pewno było ich wiele, więcej niż pozostało zaginionych czy zniszczonych, jak się potem okazywało. W tej jednak chwili nie mógł sobie przypomnieć żadnego z nich… i miał na dodatek przekonanie, że Prince Adrian nie będzie do nich należał i nie powróci.

Po szoku przyszło zdziwienie — wstał i zaczął spacerować po kabinie, zastanawiając się, jaki mógł być przebieg wydarzeń. Honor była zbyt dobra, by dać się pokonać jednemu ścigającemu ją okrętowi Ludowej Marynarki… McKeon zresztą też, więc odpowiedź była tylko jedna, a raczej jedna z rozszerzeniem…

Zasobniki holowane, o których go ostrzegała… tyle że zasobniki nie mogły zostać użyte przez ścigający ich okręt, bo Honor znała jego położenie i była zbyt ostrożna. Zasobniki spowalniały holujący je okręt, a tego nigdy by nie przeoczyła. I wpadłaby na najlogiczniejszy powód, dla którego tamten osiąga mniejsze przyspieszenie, niż powinien. A gdyby się tego domyśliła, znalazłaby też sposób na wymanewrowanie go tak, by uniknąć lub poważnie osłabić pierwszą najgorszą salwę… A więc zasobniki musiał mieć drugi okręt czekający bez użycia napędu gdzieś w pobliżu kursu Prince Adriana. I na pewno ekranowany elektronicznie.

Była to jedyna rzecz, przed którą nie sposób się ustrzec, gdyż takiego okrętu nie da się wykryć. O tym, jakie są szanse zaistnienia takiej sytuacji, nie było sensu myśleć — mogły być astronomicznie wręcz małe, ale były. Teraz właśnie taka sytuacja się zdarzyła. Nie można uniknąć zagrożenia, o którym się nie wie lub dowiaduje za późno… i w ten sposób człowiek staje się celem… On sam wielokrotnie ostrzeliwał przeciwnika z zaskoczenia i wiedział, jak wygląda taka lawina rakiet. Bez trudu mógł sobie wyobrazić, co się działo na pokładzie Prince Adriana, gdy zaczęły detonować te, które przedarły się przez obronę antyrakietową…

Odwrócił się ku ścianie, na której wisiał naturalnej wielkości portret patrona okrętu — Benjamina Wielkiego. „Uznany za zaginiony” — oficjalna formułka tłukła mu się po mózgu… zacisnął pięści, zastanawiając się, czy Honor żyje czy nie… nawet jeśli żyła, była jeńcem…

Przypomniał sobie rozmowę z admirałem Matthewsem oraz wątpliwości dotyczące siebie i swoich uczuć. Nigdy nie znalazł na nie odpowiedzi — wpierw odsunął je na bok, nie chcąc ich szukać, a teraz… cóż, teraz najprawdopodobniej nigdy nie pozna odpowiedzi. Wpatrując się w orzechowe oczy postaci na portrecie, wiedział także, że zawsze będzie czuł się winny tego, co się stało. Bo Honor nie wpadłaby w zasadzkę, nie eskortując konwoju, a eskortowała go dlatego, że wcześniej zgłosiła się do służby, co nie nastąpiłoby, gdyby owej nocy w bibliotece nie zdradził, co czuje. I dlatego, choć nikt inny o tym nie wiedział i się nie dowie, to właśnie on był winien temu, co się zdarzyło.

Nie wiedział, jak długo stał wpatrzony w oblicze od dawna nieżyjącego władcy wiszące nad biurkiem. Władcy, którego imię nosił okręt będący jego jednostką flagową. W końcu odetchnął głęboko i otrząsnął się.

Nie było powodu zakładać, że Honor nie przeżyła. Wielokrotnie udowodniła, że posiada nieprzeciętną wolę przetrwania, a z prawie każdego zniszczonego okrętu ktoś się ratował. Najczęściej zresztą była to większość załogi. Dopóki więc (o ile kiedykolwiek to nastąpi) jej śmierć nie zostanie oficjalnie potwierdzona, dla niego będzie żyła.

Odwrócił się od portretu i wrócił za biurko. Sięgnął po elektrokartę zostawioną przez Robardsa, ale cofnął rękę. Mogła poczekać, aż skończy przeglądać dzisiejszy stos papierów. Nigdy nie sądził, że pewnego dnia czytanie dokumentów związanych z tworzeniem nowej floty i uruchomieniem jej dowództwa wyda mu się miłym zajęciem.

Teraz zabrał się do tego z energią kogoś, kto gotów jest na wszystko, byle uciec choć na chwilę przed dręczącymi go demonami.



* * *


Thomas Theisman powiesił kurtkę mundurową byle jak na oparciu krzesła, zdjął buty i oparł stopy o miedziany stolik do kawy. Rozpięta pod szyją bluza i szklanka bursztynowego płynu, w którym pływał lód, dopełniały obrazu. Ponieważ nawet admirałów Ludowej Marynarki nie stać było obecnie na oryginalną ziemską whisky, musiał zadowolić się lokalną podróbką. Nie pijał na tyle często, by mieć jakiś podręczny zapas, ale kwatermistrz stanął na wysokości zadania i załatwił jakąś imitację rozlewaną na miejscu. O jej jakości świadczył najlepiej fakt, że pierwsza szklanka pozbawiła go smaku, skutecznie znieczulając kubeczki smakowe. A to, co wypił potem, miotało się po żołądku, najwyraźniej nie mogąc tam znaleźć stosownego miejsca. Natomiast jako ogłupiacz i psychiczne znieczulenie trunek spisywał się nie najgorzej, a to było najważniejsze. Theisman upił kolejny łyk i następny raz sklął na czym świat stoi pechowy zbieg przypadków.

Cordelia Ransom przebywała już w systemie Barnett od dziesięciu dni, nim zjawił się kurier z meldunkiem od Tourville’a i Theisman miał już przebłyski nadziei. Jej ekipy łaziły wszędzie, wtykały nos i obiektyw, gdzie się tylko dało, i pałętały się wszystkim pod nogami, wprowadzając niewyobrażalne wręcz zamieszanie. Zaczynali denerwować swoją tępotą i nachalnością nawet zwykły personel, o oficerach już nie wspominając. A kontrwywiad po dwóch pierwszych dniach działał w zasadzie tylko dla spokoju sumienia — wszyscy zajmujący się tym zorientowali się bowiem, że o zachowaniu jakichkolwiek zasad bezpieczeństwa czy przeprowadzeniu solidnej cenzury nagrań nawet nie ma co marzyć. „Goście” byli gorsi niż zagraniczni dziennikarze.

Theisman zaczął żałować, że nie są to czasy poprzedzające wynalezienie żagli Warshawskiej. Wtedy życie musiało być znacznie przyjemniejsze, bo teraz kurier mógł potrzebować i miesięcy na przelot, ale niestety zawsze w końcu docierał do celu. Co oznaczało, że nie dało się spokojnie pożyć w izolacji od najrozmaitszej maści pismaków, reporterów i dziennikarzy. Największe agencje, takie jak United Faxes Intergalactic, Reuters of Beowulf czy Interstellar News Service, mające siedziby na terenie Ligi Solarnej już były namolne i wścibskie. Im jednak można było zakazać wstępu, a w razie konieczności złapać jednego z drugim dziennikarzynę i wyrzucić na zbity pysk, konfiskując nagranie. I to mimo tej ich całej „wolności prasy” i innych dupereli. Bezczelna hołota wyobrażała sobie, że skoro ma legitymację prasową, zalicza się do grona bogów, i przebudzenia bywały dla niektórych szokiem. Ze dwa tygodnie temu pilnujący bazy Marines złapali dwóch takich cwaniaków ukrytych w ładowni promu. Jeden był z UFI, drugi z INS, a obaj umyślili sobie dostać się na pokład superdreadnoughta, na który prom miał dostarczyć zapasy, żeby przeprowadzić wywiady z członkami załogi.

Jednak z takimi próbami ochrona i kontrwywiad radziły sobie skutecznie, natomiast przedstawiciele własnej propagandy okazali się tak radośnie bezmyślni (i mieli takie poparcie w osobie Ransom), że Theisman zaczął się ich bać. Wywiad Ludowej Marynarki i Urząd Bezpieczeństwa poświęcały dużo czasu i pieniędzy, by agenci rekrutujący się z neutralnych państw nagrywali dla nich informacje i inne materiały faktograficzne emitowane przez agencje informacyjne działające na terenie Gwiezdnego Królestwa. Tygodnie, a czasami miesiące trwało, nim materiały te docierały do nich i poddawane były analizom. Ale zawsze udawało się znaleźć w nich coś użytecznego, choćby jakiś szczegół dopełniający istotną układankę. Nie ulegało żadnej wątpliwości, że agencje wywiadowcze strony przeciwnej robiły to samo, a to oznaczało, że należało bardzo uważać, co się pokazuje i mówi, by przypadkowym ujęciem czy zdaniem nie pogrzebać wielu miesięcy wysiłków w celu utrzymania tajemnicy.

Jeżeli choć dziesiąta część tego, co nakręcili podwładni Ransom, zostanie wyemitowana, to prościej będzie podsumować, co nie zostało zdradzone z tajemnic dotyczących obrony systemu Barnett i nowych odmian uzbrojenia zainstalowanego na okrętach mających pecha znaleźć się w systemie. Ponieważ Theisman nic nie mógł na to poradzić, potraktował to jak nieuchronny kataklizm, ale i tak co o tym pomyślał, cholera go trzęsła.

Z drugiej strony zaczęło mu świtać, że być może nie został jeszcze spisany na straty. Co prawda Ransom byłaby doskonałą pokerzystką, ale spędziła z nim zbyt wiele czasu na rozmowach i nagrała tyle materiału, że byłoby to czyste marnotrawstwo, gdyby został przeznaczony na straty wraz z systemem. Scenariusze tych rozmów wzmacniały te podejrzenia. Co prawda była to prymitywna i nachalna propaganda, niemniej jednak przedstawiała go jako bohatera, i to co się zowie. Gdyby zdecydowano, że ma zginąć na posterunku, byłoby to marnotrawstwo czasu i energii, a poza tym śmierć bohatera nie wpływa dobrze na morale cywilów, zwłaszcza kiedy to bożyszcze tłumów, czyli sama Cordelia Ransom, kreowała go na bohatera Ludowej Republiki.

Flaki mu się wywracały na myśl, że zostanie paladynem Komitetu, ale jeżeli taka była cena przeżycia, mógł się poświęcić. Istniała co prawda druga możliwość, nad którą wolał się nie rozwodzić — że ma być pośmiertnym bohaterem.

Jakkolwiek by było, nim na to wpadł, minęło sporo czasu, a potem nie bardzo miał głowę, by nad tym dumać, gdyż los spłatał mu kolejnego figla i dodał problemów bardziej palącej natury. Gdyby bowiem Ransom tu nie było, gdy przybył kurier od Tourville’a, nie dowiedziałaby się o jego meldunku, a o całej sprawie usłyszałaby na tyle późno, że miałaby znacznie utrudnione, o ile wręcz nie uniemożliwione jakiekolwiek działania na szkodę zainteresowanych. A tak…

Zaklął w duchu i upił solidny łyk. Alkohol eksplodował w żołądku, ale poza tym nie miał już większego wpływu — najwidoczniej osiągnął granicę skuteczności jako środek uspokajający. Teraz mógł być skuteczny jedynie jako środek nasenny. Westchnął głęboko i zapadł się wygodniej w fotel.

Nie miał pojęcia, jak Tourville zdołał przekabacić swojego komisarza i nakłonić go do współpracy, ale z treści meldunku jasno wynikało, że mu się to udało. Zamierzał wysłać wszystkich jeńców wraz z oficerami do obozu jenieckiego w systemie Tarragon będącego w jurysdykcji Ludowej Marynarki. Obozy jenieckie nie przypominały ośrodków wypoczynkowych, ale w przeciwieństwie do UB Ludowa Marynarka z oczywistych powodów traktowała jeńców porządnie. Co więcej przy tym właśnie obozie znajdowało się jedno z biur Komisji do spraw Jeńców Wojennych Ligi Solarnej sprawdzającej, czy jeńcy traktowani są zgodnie z konwencją denebską. Do biura tego trafiały od razu listy wszystkich osadzonych w obozie jeńców, dzięki czemu władze Gwiezdnego Królestwa w ciągu paru tygodni dowiedziałyby się wszystkiego o losie Prince Adriana… a Honor Harrington byłaby bezpieczna.

Naturalnie nie powstrzymałoby to UB przed zabraniem jej, ale jak dotąd Urząd Bezpieczeństwa pozostawiał jeńców w rękach wojska, jeśli już tam trafili. Nawet gdyby w tym przypadku próbował zmienić tę zasadę, los Harrington byłby już powszechnie znany, a jej pozycja i sława stanowiłyby dodatkową ochronę. Nawet rzeźnicy z UB nie byli aż tak głupi, by spróbować źle ją traktować, wiedząc, że wszyscy ich obserwują. Ktoś, być może nawet sama Ransom, zrozumiałby, jaką okazję propagandową dałoby to Sojuszowi i jakie kłopoty mogło sprawić w stosunkach z Ligą Solarną.

Niestety obecność Ransom zniweczyła cały plan Tourville’a. A jej polecenia wywołały u Theismana zimny dreszcz. Poleciła bowiem wysłać do systemu Tarragon tylko członków załogi oraz młodszych oficerów i podoficerów, a resztę, czyli najważniejszych jeńców, dostarczyć do Barnett. Tego należało się spodziewać, biorąc pod uwagę, iż wśród nich znajdowała się Harrington. Natomiast najgorsze było to, że Ransom zakazała informować kogokolwiek tak o tym, jak w ogóle o wzięciu jej do niewoli. Zakaz obejmował nie tylko inspektorów Ligi czy władze Królestwa Manticore, ale także resztę Ludowej Marynarki. Nikt nie miał prawa wiedzieć, że Honor jest jeńcem, a to w Ludowej Republice mogło nasuwać tylko i wyłącznie jeden, zdecydowanie alarmujący wniosek.

Bezpieka działająca za rządów Legislatorów była wystarczająco wszechmocna i napawająca strachem. Proces uznano za upierdliwy detal techniczny, którym nie ma sensu sobie głowy zawracać, a wszyscy słyszeli szeptane ze strachem opowieści o kimś, kogo „zniknęła” bezpieka czy Policja Higieny Psychicznej. Tak to właśnie określano — „zniknęła” albo „ktoś został zniknięty”. Ubecja była znacznie gorsza — nikt niczego nie musiał szeptać, bo Urząd Bezpieczeństwa chciał, żeby wszyscy wiedzieli o aresztowaniach i karach. A procesy przestały być upierdliwym drobiazgiem — stały się starannie reżyserowanym cyrkiem propagandowym opartym nieodmiennie na przyznaniu się oskarżonych do winy i legalizującym każde bezprawie UB. Naturalnie procesy toczyły się jedynie w określonych wypadkach. Niezależnie zresztą czy do procesu doszło czy nie, pierwszy etap był zawsze taki sam — najpierw ofiara „znikała”, a potem zastanawiano się, co z nią dalej zrobić. Na proces zawsze można było dostarczyć ją już odpowiednio „przygotowaną” do występu. A jeśli procesu nie było, to zniknięcie po prostu z czasowego stawało się wieczne.

Nie wierzył, by Ransom miała takie właśnie zamiary wobec Harrington, gdyż to rozwiązanie posiadało zbyt wiele wad, które musiała dostrzegać. Powtarzał to sobie do znudzenia, ale w głębi duszy wcale nie był o tym przekonany. W ciągu ostatnich lat popełniono zbyt wiele idiotyzmów w imię rewolucji i dobra ludu. Przelano zbyt wiele krwi tylko dlatego, że bezmózgowi psychopaci, którzy nagle stali się ważni, mogli to bezkarnie zrobić.

A on nie chciał, żeby coś podobnego przytrafiło się Honor Harrington.

Wypił następny, mniejszy łyk, zamknął oczy i przycisnął chłodne szkło do czoła. Opary alkoholu zniosły pewne blokady, które sam sobie nałożył, i dzięki temu był w stanie kontynuować proces myślowy biegnący w kierunku, którego na pewno nie rozważałby na trzeźwo…

Szanował Harrington. Co więcej — zawdzięczał jej życie własne i swojej załogi, gdyż pozwoliła mu się poddać, mając wszelkie powody, by po prostu rozstrzelać jego okręt. Zresztą zawsze postępowała podobnie z jeńcami. Warnera Casleta odesłała do Ludowej Republiki, ponieważ uważała, że ma wobec niego dług wdzięczności. Kapitan Stephen Holtz i czterdziestu sześciu ocalałych członków załogi Achmeda żyło tylko dlatego, że wysłała pinasę, by zdjąć ich z wraku w sytuacji, gdy nie wiedziała, czy system podtrzymywania życia jej ciężko uszkodzonego okrętu wystarczy dla tych, którzy przeżyli z jej załogi. I odesłała ich wraz z Casletem.

Ludowa Marynarka miała wobec niej dług honorowy, a Thomas Theisman osobisty, co tylko wzmacniało jego przekonanie, że Honor Harrington jest osobą, którą Ludowa Republika musi traktować z szacunkiem, jeżeli chce, by jej jeńcy byli poprawnie traktowani. A sama…

Od strony drzwi rozległ się sygnał oznaczający, że ktoś chce wejść. Zirytowany odstawił szklankę i nacisnął klawisz interkomu w poręczy fotela.

— Tak? — warknął.

— Chciałabym z panem porozmawiać, towarzyszu admirale — rozległ się kobiecy głos i Theisman siadł prosto, rozpoznając, że należy do Ransom.

Czas zdawał się zatrzymać, zmieniając sekundę w wieczność i dając mu dość czasu, by pojął, jakim szczytem głupoty było sięgnięcie po alkohol w czasie, gdy Ransom przebywała w tym samym systemie planetarnym.

Zaraz potem wieczność się skończyła i instynkt samozachowawczy zaczął działać. Głupota głupotą, ale samooskarżenia nie uratują go przed konsekwencjami. Uratować go mogło tylko działanie, więc wziął się w garść i wstał.

— Moment, towarzyszko sekretarz! — oznajmił głośno, wkładając buty i zapinając bluzę mundurową.

A zaraz potem sięgnął po inhalator.

Nie cierpiał tego wynalazku, choć przyznawał, że jest skuteczny. Na szczęście rzadko go potrzebował, ale przekonał się na trzecim roku akademii, że przy piciu dobrze jest mieć go pod ręką. Od owego wieczoru sądził, że nic gorszego nie może go po pijanemu spotkać. Teraz zmienił zdanie. Uniósł inhalator do nosa, nacisnął guzik i wciągnął głęboko powietrze.

Nagły atak kaszlu zgiął go we dwoje — wiedział, że nastąpi, ale jego organizm był nań zupełnie nieprzygotowany. Na dodatek głowa zdawała się puchnąć i przez moment był pewien, że umiera. Potem pozostało jedynie pragnienie, by się gdzieś położyć i spokojnie umrzeć. Natomiast umysł wyklarował mu się prawie całkowicie, a pokój przestał się kręcić. Za to żołądek zaczął, ale to był znacznie mniejszy problem.

Wsunął inhalator do kieszeni spodni i złapał kurtkę mundurową. Już miał ją włożyć, gdy zmienił zdanie. W końcu był w swojej prywatnej kabinie, a suka nie uprzedziła o wizycie, więc nie musiał być w pełnym mundurze. Gdyby był, podkreśliłby jedynie to, jak bardzo się jej boi.

Odwiesił kurtkę na wieszak, wziął głęboki oddech i nacisnął klawisz otwierający drzwi.

Cordelia Ransom stanęła w progu i natychmiast go przekroczyła, a w ślad za nią zrobiło to dwóch ochroniarzy. Dopiero po bliższym przyjrzeniu się im Theisman stwierdził, że jest to inna para niż ci, którzy zazwyczaj jej towarzyszyli. Najwidoczniej występowali niczym papużki nierozłączki w niewymiennych duetach.

— Dobry wieczór, towarzyszko sekretarz — powitał ją. — Nie spodziewałem się pani.

— Zdaję sobie z tego sprawę — odparła, przekrzywiając głowę i obrzucając błyskawicznym spojrzeniem wiszącą kurtkę, stojącą na stoliku butelkę i niedopitą szklankę z resztkami lodu. — Przepraszam, że przeszkadzam bez uprzedzenia, ale chciałam przedyskutować parę spraw. Na osobności.

— Naprawdę? — spytał uprzejmie.

Po inhalacji łupało mu pod czaszką, lecz ból pomagał logicznie myśleć. Spojrzał znacząco na ochroniarzy. Mógł sobie zaoszczędzić wysiłku — Ransom nie zrozumiała subtelnej aluzji. A przynajmniej tak się zachowywała. Ochronę, traktowała jak umeblowanie ruchome, a więc uważała, że są sami. Do Theismana w tym momencie coś dotarło — być może był to skutek starcia zawartości inhalatora z oparami alkoholowymi tłukącymi mu się jeszcze po organizmie. Zrozumiał coś, co było tak oczywiste, że aż trudne do zauważenia: obecność ochrony nie miała nic wspólnego z tym, że Ransom czuła się w najmniejszym choćby stopniu zagrożona przez kogokolwiek. Byli obecni po prostu dlatego, że ona była na tyle ważna, że miała do nich prawo — byli widomym dowodem jej pozycji i władzy. Trofeum, z którym pod żadnym pozorem nie zamierzała się rozstać.

— Naprawdę — powiedziała poważnie, całkowicie nieświadoma tego, co go właśnie olśniło.

Theisman zaprosił ją szerokim gestem, by wybrała sobie fotel, i spytał:

— Nalać pani drinka?

— Dziękuję, ale proszę się nie krępować.

— Chwilowo przeszła mi ochota — poinformował ją Theisman i poczekał, aż Ransom usiądzie, nim opadł na swój fotel. — W czym mogę pomóc, towarzyszko sekretarz?

— Chciałam z panem przedyskutować postępowanie towarzysza kontradmirała Tourville’a — oznajmiła.

Theisman poczuł, jak coś lodowatego maszeruje mu po kręgosłupie.

— A o co konkretnie pani chodzi, towarzyszko sekretarz? — spytał tonem pozbawionym jakiegokolwiek wyrazu, co przyszło mu ze sporym trudem.

— Nie podoba mi się jego próba umieszczenia jeńców pod wojskową kuratelą.

— Obawiam się, że nie bardzo nadążam za panią. Jeńcy, o których mowa, znajdują się od samego początku pod wojskową kuratelą. Zameldował o ich wzięciu i o zamiarze dostarczenia prosto do obozu jenieckiego w systemie Tarragon.

— Niech pan ze mną nie igra, towarzyszu admirale — ostrzegła lodowato. — Lojalność wobec podwładnych to podziwu godna zaleta, ale doskonale pan wie, o co mi chodzi. Ta Harrington nie jest zwykłym jeńcem wojennym, z czego obaj zdajecie sobie sprawę. Jej złapanie ma duże znaczenie polityczne, a więc to, co się z nią stanie, to decyzja polityczna, nie militarna i nie wojsku o tym decydować!

— Towarzyszko sekretarz, zgodnie z konwencją denebską…

— Mam gdzieś konwencję denebską! — wrzasnęła Ransom. — Konwencja denebską została podpisana przez Legislatorów, nie przez reprezentantów ludu, a lud nie jest związany żadnymi archaicznymi pozostałościami plutokratycznej przeszłości. A już na pewno nie wtedy, gdy toczy walkę o przeżycie z innymi plutokratycznymi imperialistami! To jest wojna ideologiczna i nie ma w niej miejsca na kompromis! Dlaczego, do cholery, wojskowi nie mogą tego zrozumieć?! To nie jest kolejna wojenka kliki wojowników w typie „honorowego przeciwnika”! To jest walka klasowa, rewolucyjne zmagania, których jedynym możliwym do przyjęcia zakończeniem jest nie pokonanie, ale unicestwienie naszych wrogów, bo jeśli nie zrobimy tego teraz, to oni przy następnej okazji zrobią to z nami! Zdławią rewolucję i ponownie zniewolą lud, wykorzystując go tak jak dotąd. Jedyną naprawdę ważną sprawą jest zwycięstwo, a jedynie ci, którzy mają polityczną wizję i odwagę, by to przyznać, mają szansę je osiągnąć i przetrwać. Komitet Bezpieczeństwa Publicznego ma taką wizję i nie będziemy odrzucać narzędzia, które może pomóc nam je urzeczywistnić, z powodu jakiegoś nic nie wartego świstka, którego na dodatek nigdy nie podpisaliśmy!

Theisman siedział, słuchał i zastanawiał się, czy naprawdę wytrzeźwiał. To, co słyszał i widział, było rodem z pijackiego koszmaru — Ransom wyglądała i mówiła z autentycznym zapałem, jakby wierzyła we własne słowa, co było absurdalne. To, co właśnie wygłosiła, było całkowicie zgodne z oficjalną wersją propagandową i równocześnie stekiem bzdur i nonsensów. O czym najlepiej powinna wiedzieć osoba odpowiedzialna za przygotowanie i przedstawienie takiego bełkotu motłochowi. Przecież sama w to nie wierzyła!?

— Teoretycznie trudno się z tym nie zgodzić — odparł ostrożnie — ale uważam, że są pewne praktyczne konsekwencje… powiedzmy taktyczne, a nie fundamentalne, które należałoby także wziąć pod uwagę.

Ransom zacisnęła usta, ale nie przerwała mu, więc pomasował łupiącą tępo skroń i kontynuował, nadal zachowując dalece posuniętą ostrożność:

— Konkretnie, towarzyszko sekretarz, wydaje mi się, że zwykli członkowie załóg i część podoficerów RMN wierzy w system, za który walczy, i uznaje konwencję denebską za istotny element tego systemu. Jeśli naruszymy…

— Nonsens! — przerwała mu zniecierpliwiona. — Och, mogę się zgodzić, że wielu przedwojennych zawodowców wierzy w te brednie. W końcu to najemnicy wystarczająco głupi czy chciwi, czy też ogłupieni, że zgłosili się na ochotnika, by za pieniądze służyć swoim imperialistycznym ciemięzcom! Ale odkąd rozpoczęła się wojna, ich flota musiała zacząć brać ludzi z poboru i w miarę upływu czasu coraz więcej poborowych z masowego zaciągu trafia na ich okręty, dokładnie tak jak my musieliśmy to zrobić. Teraz z pewnością większość załóg stanowią poborowi z ludu, a oni nie wierzą w podobne kłamstwa wyzyskiwaczy imperialistycznych. Zrozumieją wkrótce, że stali się ofiarami wojny przeciwko takim samym jak oni, wojny prowadzonej przez ich naturalnych wrogów wyłącznie dla zysku. A kiedy to zrozumieją, zwrócą się przeciwko swym ciemięzcom, tak jak my to zrobiliśmy!

Theismanowi ręce opadły.

W przenośni, choć niewiele brakowało, by w rzeczywistości też.

Odkrył bowiem tajemnicę, która była w stanie przerazić — Ransom rzeczywiście wierzyła w wymysły podległej jej propagandy!

W tym momencie naprawdę zaczął żałować, że nie wybrał innej pory na pijaństwo. Wziął głęboki oddech i spróbował dojść do ładu z tą rewelacją, nie pokazując tego po sobie.

To, co właśnie odkrył, było nieprawdopodobne — Ransom była doskonałą manipulatorką i demagogiem. Od samego początku rewolucji była w stanie wmówić Prolom wszystko i skłonić ich do robienia dokładnie tego, co chciała. Idealnie wyczuwała zmieniające się nastroje, nawet jeśli zmiany były szybkie, i dostosowywała się do nich, zawsze będąc o krok przed masą.

Natomiast to, że kiedyś tak było, nie oznaczało, że musiało być nadal. I to z dwóch powodów. Po pierwsze, przez te lata doprowadziła do sytuacji, w której nie musiała już przewidywać nastrojów, bo sama je kształtowała. Co prawda nadal nie tłumaczyło to w pełni konfliktu między cynicznym demagogiem, za jakiego dotąd ją uważał, a zaangażowanym ideologiem, którego właśnie zobaczył, ale mogło tłumaczyć oderwanie od rzeczywistości. Skoro nie musiała przewidywać, a mogła kreować, to zaczęła wierzyć w fikcję, którą stworzyła. Jak też i w to, że jest nieomylna.

I to był drugi i ważniejszy powód. A że jak najbardziej możliwy, sam miał okazję się przekonać na przykładach wielu dowódców wyższego stopnia poznanych podczas kariery zawodowej. I dlatego było to aż tak przerażające. Ktoś, kto przez lata miał władzę i lubił ją, i kogo nie sposób było sprawdzić, gdyż miał zbyt silną pozycję, często tracił zdolność rozróżniania między rzeczywistością a wersją oficjalną, którą sam stworzył. Tym bardziej jeśli robił to stopniowo i długo. Znał sporo oficerów z rodzin legislatorskich, którzy w raportach opisywali stan rzeczy lekko tylko zbliżony do prawdy, ale nader dla nich samych wygodny. Ponieważ dzięki wpływom rodzinnym nikt nie odważył się takich meldunków kwestionować, w miarę upływu czasu oba poziomy zlały się w jeden. Przeszli z etapu rozróżniania kłamstw wobec dowództwa do autentycznej wiary, że mówią prawdę, i przekonania, że jeśli powiedzą, że to jest prawda, to tak się stanie w realnym świecie, który ich otacza.

A nikt w całej Ludowej Republice Haven poza Pierre’em i Saint-Justem nie miał na tyle silnej pozycji, by odważyć się powiedzieć Ransom, że opowiada bzdury czy żyje w świecie iluzji. Gorzej — cały aparat UB robił co mógł, by dostosować rzeczywistość do jej wymysłów i zlikwidować wszelką krytykę. Zdradą przecież było kwestionowanie jedynej słusznej wizji i proroctw oficjalnej propagandy, którą kierowała właśnie Ransom!

Wstrząsnęło nim to solidnie, gdyż okazało się, że szaleństwo sięgało głębiej, niż sądził — przynajmniej jeden członek rządzącego Ludową Republiką triumwiratu był nie w pełni władz umysłowych. No bo jak inaczej określić kogoś, kto widział świat przez pryzmat własnych wymysłów i na tej podstawie podejmował decyzje. Decyzje mające wpływ na losy miliardów ludzi i na losy Republiki.

— Nie mogę wypowiadać się w imieniu wszystkich oficerów Ludowej Marynarki, towarzyszko sekretarz — odezwał się, gdy tylko był w stanie zrobić to spokojnie — natomiast mogę oświadczyć, że nigdy nie kwestionowałem konieczności cywilnej kontroli nad wojskiem.

Dobierał słowa niezwykle wręcz starannie, mając pewność, że nigdy dotąd nie znajdował się w większym niebezpieczeństwie. Nie miał wyjścia, gdyż chcąc przetrwać, musiał doprowadzić Ransom do zmiany punktu widzenia. Nie mógł tego osiągnąć, otwierając jej oczy, więc należało tak przekręcić interpretację rzeczywistości, by jej chory umysł to przyjął. Ból głowy i ataki nudności nie pomagały w tym, ale umysł miał niezwykle jasny i myślał z szybkością i precyzją nieczęsto osiąganą w normalnych warunkach, czyli całkowicie na trzeźwo.

— Moja troska o przestrzeganie postanowień konwencji denebskiej wynika ze zrozumienia podejścia do tego tematu inspektorów i całej Ligi Solarnej oraz ze wskazówek natury politycznej, jakie otrzymałem.

Wszystko to było prawdą, choć niekoniecznie całą.

— Jakich „wskazówek natury politycznej” — zażądała podejrzliwie wyjaśnień.

— Oficjalne wystąpienia i ogłoszenia w mediach zawsze podkreślały, że traktujemy jeńców „właściwie”. Jest to określenie, którego większość państw używa na opis działań zgodnych z zasadami konwencji denebskiej. Nikt co prawda tego u nas nie powiedział, ale implikacja jest jednoznaczna, gdyż nikt także nigdy nie ogłosił, że przestają nas obowiązywać zasady określone w tej konwencji. Wiem, że wszyscy inspektorzy Ligi, z którymi miałem okazję rozmawiać, dokładnie w ten sposób interpretują oficjalne stanowisko Ludowej Republiki. Zdaję sobie sprawę, że dezinformacja odgrywa istotną rolę w działaniach wojennych, ale w tej sprawie nie było żadnych dyrektyw sugerujących, że mamy inne zamiary. W tych warunkach jedynym wnioskiem, do jakiego mogłem dojść, jest ten, że faktycznie konwencja denebska obowiązuje w postępowaniu z jeńcami, i taką też interpretację przekazałem podkomendnym. Gdybym polecił im zachowania innego rodzaju, w moim rozumieniu oznaczałoby to sprzeciwienie się oczywistym zamiarom Komitetu. Dlatego też towarzysz kontradmirał Tourville zachował się jak najbardziej lojalnie i zgodnie z otrzymanymi instrukcjami.

— Rozumiem… — Ransom opadła na oparcie fotela, założyła nogę na nogę i dodała już znacznie cieplejszym tonem: — Nie pomyślałam, że ta sprawa może być w ten sposób rozumiana, towarzyszu admirale. Poruszył pan kwestię, której Komitet nie przeanalizował wystarczająco dokładnie, jak się okazuje. Rzeczywiście należy wydać stosowne oświadczenie, by wszyscy dowódcy wiedzieli, jakie jest nasze stanowisko w tej materii… zawsze tak robiliśmy, jeśli następowały zmiany, i prawdę mówiąc, nie wiem, jak mogło nam to umknąć w tym przypadku. Wniosek jest oczywisty: będziemy musieli z towarzyszem sekretarzem Saint-Justem zająć się tym, jak tylko wrócę na Haven, by szybko wydać stosowne dyrektywy.

— Jestem pewien, że Komitet podejmie właściwą decyzję, towarzyszko sekretarz — oświadczył Theisman, mając nadzieję, że Pierre i Saint-Just okażą więcej zdrowego rozsądku. — W takim razie, czy można zasugerować, jak należałoby postępować w międzyczasie, czyli do pojawienia się tego oficjalnego stanowiska?

— Naturalnie — zgodziła się Ransom prawie uprzejmie.

— Dziękuję, towarzyszko sekretarz. — Theismanowi udało się zapanować nad odruchem otarcia czoła i ciągnął dalej, starając się, by brzmiało to rozsądnie i nieprowokująco równocześnie. — Z czysto pragmatycznego powodu sądzę, że opłaci nam się przestrzeganie zasad konwencji denebskiej w stosunku do większości jeńców i niewymaganie czy też niezezwalanie, by lokalni dowódcy mogli podejmować inne decyzje bez poleceń płynących z góry. Moment, towarzyszko sekretarz: nie sugeruję, by w indywidualnych, określonych przypadkach decyzje polityczne nie były podejmowane. Chodzi mi o większość jeńców i uważam, że przestrzeganie konwencji daje trzy korzyści. Po pierwsze, wojsko wymaga określonych, generalnych zasad, na których może oprzeć swoje działania. Komisarze są naturalnie pomocni w interpretacji poszczególnych kwestii, ale bez ogólnych, powszechnie obowiązujących zasad postępowania grozi nam, że każdy dowódca floty, grupy wydzielonej czy nawet eskadry może znaleźć się w sytuacji, gdy będzie musiał podjąć decyzję dotyczącą tego, co zrobić z jeńcami, i obawiam się, że doprowadzi to do chaosu. Jeżeli natomiast utrzymamy zasady zawarte w konwencji, wszyscy lokalni dowódcy będą postępowali tak samo. Jeżeli zaistnieją indywidualne przypadki wymagające zmiany takich zasad, stosowne polecenia czy wytyczne zawsze mogą zostać przesłane odpowiedniemu dowódcy w późniejszym czasie.

Przerwał, a Ransom przytaknęła z pewną niechęcią i spytała:

— A inne zalety, o których pan wspomniał, panie admirale?

— Drugą są korzyści propagandowe oraz eliminacja zagrożenia mogącego wyniknąć z oficjalnego odstąpienia od przestrzegania zasad konwencji. Konwencja denebska jest istotna dla władz zarówno Sojuszu, jak i Ligi Solarnej. Nie chodzi o to, czy władze te są legalnymi reprezentacjami ludu czy nie — w tej chwili i w najbliższej przyszłości to one będą decydować. A chwilowo dzięki przychylnym decyzjom władz Ligi otrzymujemy rozwiązania techniczne istotne dla dalszego prowadzenia wojny. Jeżeli odrzucimy konwencję, nasi przeciwnicy w Lidze przedstawią nas w najgorszym możliwym świetle, co może położyć kres tej pomocy. Poza tym może także spowodować znaczny wzrost woli walki Królewskiej Marynarki. Zrobimy z załóg fanatyków wolących śmierć od kapitulacji, bo nie wiadomo, co ich spotka, kiedy się poddadzą. Jeżeli natomiast będziemy przestrzegać zasad konwencji, możemy w dalszym ciągu przedstawiać samych siebie jako naturalnych sojuszników społeczeństwa Gwiezdnego Królestwa. Proszę pamiętać, że jedynie około dwudziestu procent jeńców stanowią oficerowie, a i tak nie wszyscy pochodzą z arystokracji czy plutokracji. Oznacza to, że ponad osiemdziesiąt procent jeńców, którzy skorzystają na naszym przestrzeganiu zasad konwencji, pochodzi z innych klas społecznych niż ta, z którą walczymy. Podkreślając przestrzeganie konwencji, wzmacniamy poczucie solidarności wśród naszych naturalnych sprzymierzeńców klasowych i mówimy im, że będą bezpieczni, gdy się poddadzą… lub gdy przejdą na naszą stronę.

— Hmm… — Ransom podrapała się z namysłem po nosie i powoli kiwnęła głową. — W tym coś jest, towarzyszu admirale… Naturalnie jeśli zdecydowalibyśmy się przestrzegać oficjalnie tej konwencji, będziemy musieli starannie wybierać przypadki, w których się z tą bzdurą nie zgadzamy. Inaczej propaganda wroga uczepi się takiego indywidualnego przypadku, twierdząc na tej podstawie, że generalnie je łamiemy.

— Takie niebezpieczeństwo istnieje, towarzyszko sekretarz — zgodził się Theisman, naturalnie nie dodając, że to właśnie był główny powód jego propozycji. — Nie twierdzę zresztą, że znam wszystkie odpowiedzi czy problemy z tym związane. Po prostu mówię pani, jak to wygląda z mojej perspektywy.

— Rozumiem, towarzyszu admirale. A trzecia zaleta?

— Mówiąc prosto, jest to kwestia wzajemności. Traktując jeńców zgodnie z konwencją, możemy domagać się, by nasi ludzie wzięci do niewoli byli w ten sam sposób traktowani przez przeciwnika, który będzie musiał traktować ich przynajmniej tak dobrze jak my albo straci w wojnie propagandowej. A to da nam dwie rzeczy. Po pierwsze uważam, że mamy moralny obowiązek dopilnować, by nasi ludzie walczący w tej ludowej wojnie byli dobrze traktowani w każdych okolicznościach, także po złapaniu przez wroga. Po drugie wzmocni to morale Ludowej Marynarki: ludzie zawsze lepiej walczą, jeśli są pewni swej przyszłości i nie jest to perspektywa samych nieprzyjemności, jeśli już znajdą się w rękach wroga.

W ostatniej chwili ugryzł się w język, by nie powiedzieć, że jak dotąd Królewska Marynarka wzięła do niewoli dziesięć czy piętnaście razy więcej jeńców, więc ma się na kim mścić jakby co. Komuś, kto widział świat tak, jak chciał go widzieć, lepiej było nie przypominać, że w rzeczywistości nie wygląda on w ten sposób.

— Rozumiem… — powtórzyła Ransom.

Złączyła wsparte na poręczach fotela dłonie i przyglądała się Theismanowi długo i z namysłem. Odpowiedział jej podobnym spojrzeniem, ignorując rozwijającą się szybko rewoltę żołądka.

— Muszę przyznać, towarzyszu admirale — odezwała się wreszcie Ransom — że jestem pod wrażeniem pańskiej argumentacji. Szkoda, że dotąd był pan tak, hm… apolityczny. Przydałby się nam oficer flagowy potrafiący tak logicznie analizować sytuację z wojskowego punktu widzenia.

— Apolityczność wynika z przekonania o braku talentów i umiejętności predystynujących do politycznej kariery — odparł Theisman, podając wspaniałomyślnie jakieś dziesięć procent prawdy.

— Nie jestem tego taka pewna. Propagandowy aspekt problemu uchwycił pan doskonale.

— Usłyszeć to od pani to prawdziwy komplement, towarzyszko sekretarz, ale nie jestem pewien, czy mogę się zgodzić z tą oceną — odparł ostrożnie, uważając, by niczym nie zasugerować, że to „doskonałe uchwycenie” wynikało prawie wyłącznie z jej ślepoty w tej sprawie. — Sądzę, że po spokojnym przeanalizowaniu moich obserwacji dojdzie pani do wniosku, że wszystkie wynikają z rozważenia wyłącznie militarnych skutków podejścia do konwencji. Obawiam się, że poza te ramy nie jestem w stanie wyjść. Zdaję sobie na przykład sprawę, że moje zrozumienie naszej sytuacji gospodarczej czy politycznej jest bardziej niż ograniczone. Pamięta pani naszą rozmowę w dniu pani przybycia? Całe dorosłe życie spędziłem w wojsku i wśród wojskowych i uważam, że powinienem pozostać przy zajęciu, które znam najlepiej, tym bardziej że toczymy naprawdę ważną dla nas wszystkich wojnę.

— Może ma pan rację… szczerze mówiąc, biorąc pod uwagę pańskie osiągnięcia bojowe, przeniesienie pana do stolicy może nie być rozsądnym posunięciem. Wygranie wojny wymaga politycznego kierownictwa, ale także oficerów zdolnych przełożyć dyrektywy na udane akcje bojowe.

Theisman skinął potwierdzająco głową, ale nie odezwał się. Ransom tymczasem przesunęła dłońmi po poręczach fotela i przyznała:

— Dał mi pan do myślenia, towarzyszu admirale. Nie jest wykluczone, że zbyt pospiesznie odrzuciłam konwencję, uznając ją za bezużyteczną. Nadal co prawda nie widzę żadnego powodu, dla którego mielibyśmy uznać, że obowiązuje nas przeżytek wymyślony i podpisany przez wrogów klasowych, jeżeli wygodniej nam będzie tak zdecydować. Ale przekonał mnie pan, że nie byłoby rozsądne zrobienie tego bez starannego rozważenia konsekwencji.

Theisman ponownie jedynie skinął głową, woląc się nie odzywać. Żołądek zaczynał wygrywać i w jego głosie na pewno dałoby się usłyszeć napięcie i wysiłek, którymi powstrzymywał się przed wymiotowaniem. A te Ransom mogła zupełnie opacznie zinterpretować. Wyglądało jednak na to, że wysiłek się opłacił… chyba że Ransom jeszcze coś wymyśli, do czego bezwzględnie była zdolna.

— W każdym razie — dodała, wstając — teraz z pewnością nie jest właściwy czas, by oficjalnie odrzucić konwencję denebską.

Theisman poczuł ulgę tak dużą, że ledwie zdołał wstać — kolana miał dziwnie miękkie i mało pomocne w wykonywaniu jakichkolwiek ruchów.

Ransom jednakże jeszcze nie skończyła:

— Co zaś się tyczy wypadków, w których zdecydujemy się ją naruszyć, to ma pan całkowitą rację, towarzyszu admirale: musimy być ostrożni i starannie wybierać oficjalne wytłumaczenie.

Dobrze się stało dla Theismana, że gdy to powiedziała, była odwrócona do niego plecami, gdyż nie zdołał w pełni zapanować nad mięśniami twarzy i przez moment gościł na niej wyraz tak czystej nienawiści, że nie można go było z niczym pomylić.

— Tak — powiedziała już bardziej do siebie, gdy odprowadzał ją do drzwi — to będzie wymagało przemyślenia… może powinniśmy scentralizować całą biurokrację związaną z jeńcami. Moglibyśmy przyjąć zasadę, że listy wszystkich jeńców są dostępne dla inspektorów Ligi wyłącznie w siedzibach przedstawicielstw, powiedzmy… departamentu do spraw jeńców wojennych. Ładnie brzmi, prawda? Można by też ograniczyć ich kontakty i swobodę poruszania się tylko do planet, na których znajdowałyby się takie przedstawicielstwa. Oficjalnymi powodami byłyby względy bezpieczeństwa i usprawnienie oraz zorganizowanie systemu w celu zapewnienia jeńcom właściwej opieki. I to nawet byłaby prawda… no, może nie cała, ale nie bądźmy drobiazgowi. A w ten sposób nawet nie musimy przyznawać, że wzięliśmy do niewoli kogoś, kogo nie chcielibyśmy w niej oficjalnie trzymać. Naprawdę szkoda, że wcześniej na to nie wpadłam: znacznie uprościłoby to obecny problem.

Ransom zatrzymała się przy drzwiach z rozmarzonym, lodowatym uśmiechem i podała na pożegnanie dłoń Theismanowi. Ten z trudem, ale panował już nad mimiką twarzy.

— Naprawdę dziękuję za pomoc, towarzyszu admirale! — oznajmiła z entuzjazmem Ransom. — Pomógł pan w znaczącym stopniu całemu wysiłkowi wojennemu. Jeżeli będzie pan miał jakieś inne cenne pomysły, proszę się nimi ze mną podzielić!

Uścisnęła mu dłoń, błysnęła w uśmiechu zębami i wyszła.

W ślad za nią podążyli ochroniarze, a on czekał uprzejmie, aż się za nimi drzwi zamknęły.

Ledwie zdążył do łazienki, gdy jego żołądek wreszcie postawił na swoim i pozbył się swej zawartości.



ROZDZIAŁ XXI

Strażnicy na pokładzie promu nie nosili zielono-szarych uniformów Ludowej Marynarki ani brązowo-szarych mundurów Marines. Ubrani byli w czarne kurtki mundurowe i czerwone spodnie wojsk Urzędu Bezpieczeństwa. I było ich więcej — dokładnie tylu ilu jeńców. Uzbrojeni byli w automatyczne strzelby i wyglądali na takich, co lubią ich używać.

Honor siedziała sztywna i nieruchoma, trzymając na kolanach równie sztywnego i nieruchomego Nimitza. Na twarzy miała maskę sztucznego spokoju, a na sobie czuła twarde, wrogie spojrzenia. Jej twarz stała się kamienna w chwili, w której zobaczyła uzbrojonych ubeków zamiast Marines, których się spodziewała. Z uwagi na liczbę strażników w przedziale desantowym zmieścili się tylko członkowie jej sztabu i starsi oficerowie Prince Adriana. Cała reszta leciała drugim promem. Zastanawiała się, czy się, jeszcze spotkają…

Miała nadzieję że nie, bo wtedy mogłyby ich dotknąć nieprzyjemności, które dla niej przygotowano, a o tym, że czekają coś złego, teraz już wiedziała na pewno. Emocje strażników świadczyły o tym dobitnie i zgodnie i to one właśnie były powodem spięcia Nimitza. Honor dodatkowo dobijała niepewność pozostałych jeńców, którzy nadal żywili cień nadziei, nie znając uczuć bandziorów z UB.

A były to męty najgorszego rodzaju, o czym teraz się przekonywała, choć jeszcze nie dosłownie, na własnej skórze. Agencje wywiadowcze Królestwa Manticore uważnie zajmowały się Urzędem Bezpieczeństwa i jego rolą w utrzymaniu przy władzy Komitetu Bezpieczeństwa Publicznego.

Honor miała okazję zapoznać się z analizami wywiadu floty, ale te w większości poświęcone były wpływowi UB na działania i skuteczność Ludowej Marynarki, a nie zasadom działania czy doborowi personelu. Mniej uwagi poświęcono także oddziaływaniu na społeczeństwo. Jednak podano w nich, że Urząd Bezpieczeństwa rekrutował funkcjonariuszy nie tylko ze środowisk najbardziej niezadowolonych ze starego systemu, ale także spośród kryminalistów oraz z szeregów starej bezpieki i Policji Higieny Psychicznej. Ci ostatni jako zawodowcy najczęściej szkolili nowe kadry, a ponieważ było im obojętne, dla jakiego systemu pracują, robili to dobrze. Ich uczniowie zaś przyswajali sobie wiedzę z entuzjazmem, gdyż pasowała do ich natur. Niektórzy okazali się tak entuzjastyczni, że przerośli nauczycieli.

Jednym z powodów upadku Legislatorów była niekonsekwencja w represjonowaniu — w jednym tygodniu mogli nakazać aresztowanie kilkudziesięciu znanych wywrotowców, w następnym zaś ogłosić generalną amnestię, by zyskać przychylność Dolistów. Tego błędu Komitet nigdy nie popełnił. Ransom ujęła to w którymś wystąpieniu w ten sposób (a Honor przypadkiem zapamiętała): „Ekstermizm w obronie ludu jest podstawowym obowiązkiem państwa”. UB robiło co mogło, by wcielić w życie to motto. I to codziennie. I podawano to do publicznej wiadomości — używanie terroru stanowiło regułę wobec wrogów ludu. Skoro nimi byli, zasłużyli na wszystko, co ich spotkało.

Ponieważ informacje te nie miały znaczenia dla operacji wojskowych, Honor przeczytała, ale nie analizowała składu osobowego i charakterystyk szeregowych funkcjonariuszy Urzędu Bezpieczeństwa. Gdyby to zrobiła, wiedziałaby, kogo się spodziewać i szok byłby mniejszy. Tak rozumiała to dopiero, gdy się z nimi zetknęła i niejako niespodziewanie była zmuszona zapoznać się z ich emocjami. A to dla każdego normalnego człowieka byłoby trudne, dla nieuprzedzonego zaś — jeszcze gorsze.

Obecnych można było bowiem podzielić na dwie kategorie i sama nie wiedziała, która jest gorsza. Pierwszą stanowili psychopaci o skłonnościach sadystycznych cieszący się na myśl o nowych ofiarach i nie mogący się wręcz doczekać, kiedy dostaną je w swoje ręce. Sprawiało im przyjemność zarówno samo zadawanie bólu, jak i maltretowanie psychiczne, udowadnianie swojej władzy i łamanie więźniów, tak by ze strachu wykonali każde ich polecenie. Od ich uczuć robiło jej się niedobrze. Drudzy nie mieli żadnych emocji — patrząc na nią czy na innych jeńców, nie czuli absolutnie nic. Dla nich byli przedmiotami, z którymi należy zrobić to czy tamto, by osiągnąć nakazany przez przełożonych cel. Człowiek podchodzi w ten sposób zazwyczaj do robactwa, choć przeważnie czuje jeszcze obrzydzenie. Oni nie czuli nic i była pewna, że gdyby dostali rozkaz zabicia ich wszystkich, zrobiliby to i nadal nic nie czuli. Dla Nimitza i dla niej byli tym samym — niczym emocjonalne czarne dziury — nie wyczuwała ich emocji, tylko zbliżanie się obszaru, w którym nie było żadnych uczuć.

Jedni i drudzy nie zasługiwali na miano ludzi — takich jak oni należało eliminować, i to im wcześniej, tym lepiej. Na próby leczenia było już bowiem o wiele za późno. O ile kiedykolwiek istniałyby szansę na sukces przy tak ciężkich przypadkach. Sądząc zaś z emocji sadystów i z ich radosnego wyczekiwania, wiedzieli, co ją spotka, kiedy znajdzie się w bazie DuQuesne, i na pewno nie miało to nic wspólnego z zasadami konwencji denebskiej.

Prom drgnął lekko, wchodząc w atmosferę, i Honor zamknęła oczy. Nie traciła już energii na podtrzymywanie złudnych nadziei, że może nie będzie aż tak źle. Nie miało to bowiem sensu.

Już nie.



* * *


Thomas Theisman spojrzał kątem oka na kontradmirała Tourville’a. Ransom wezwała jego, Honekera, Bogdanovicha i Foraker przed swoje oblicze, nim jeszcze poleciła sprowadzić z okrętu jeńców. Theisman nie brał udziału w tym trwającym bitą godzinę spotkaniu i nie żałował tego. Tourville opuścił je blady z wściekłości, Honeker równie blady, tyle że ze strachu, by nie rzec przerażenia. Bogdanovich i Foraker mieli twarze podobnego koloru — szef sztabu był przestraszony, choć ukrywał to znacznie lepiej od towarzysza komisarza, Foraker zaś była bardziej wściekła od Tourville’a. Theisman stwierdził, że wygląda na gotową własnoręcznie zabijać, i był pewien, że się nie myli. Shannon Foraker bowiem panowała nad sobą naprawdę dobrze, domyślić się jej uczuć mógł tylko ktoś, kto ją dobrze poznał. Całkowity brak wyrazu na jej zwykle żywej twarzy i ogień lodowato płonący w niebieskich oczach mówiły same za siebie.

A teraz wszyscy czekali na rozpoczęcie makabrycznego cyrku, w którym mieli odgrywać role bezsilnych świadków. Gdy prom wylądował Theisman był zadowolony tylko z jednego — że nie ma tu Casleta. Bo Warnera Casleta jeszcze bardziej niż jego trafiła świadomość, że coś naprawdę złego spotka Harrington. Trafiła go do tego stopnia, że wpadł do jego gabinetu i powiedział, co myśli, w obecności Dennisa LePica, i to w sposób, którego nie mógł zignorować żaden komisarz… a LePic zignorował. Theisman robił co mógł, żeby Caslet uniknął aresztowania, a ponieważ oczywiste było, że jako świadek tego, co zaplanowała sobie Ransom, nie pozostałby bierny, wysłał go na inspekcję systemu platform i boi wczesnego ostrzegania rozmieszczonych na obrzeżach systemu Barnett. Istniała realna szansa, że nim wróci, zdąży oprzytomnieć i będzie się zachowywał rozsądnie. Biorąc pod uwagę to, jak rozwijała się sytuacja, samo utrzymanie go poza zasięgiem UB było dużym sukcesem.

Zewnętrzne drzwi śluzy otworzyły się i Theisman zauważył, że UB już przejęło kontrolę nad jeńcami, sądząc po uniformach strażników wysiadających z pojazdu. Dopiero w tym momencie zwrócił uwagę na oznaczenia promu — należał do krążownika liniowego Tepes, nie zaś do okrętu Tourville’a Count Tilly. Strażników było wielu i wszyscy uzbrojeni. To ostatnie nie było zresztą niczym nowym czy zaskakującym — ubecy zawsze chodzili uzbrojeni i zawsze co najmniej parami. Co mówiło samo za siebie tak o ich poziomie paranoi, jak i o tym, jak traktowali ich ludzie, czyli ci, których w teorii UB chroniło. Ciekawe tylko przed kim… Theisman zmusił się do zachowania obojętnego wyrazu twarzy. W obecności Ransom bezpieczniej było cały czas panować nad własną mimiką, a liczba bandziorów w czarnoczerwonych mundurach dobitnie o tym przypominała.

Spojrzał na oddalony fragment pokładu hangarowego, gdzie stała Ransom pogrążona w rozmowie z towarzyszem kapitanem Vladovichem dowodzącym Tepesem. Jego widok działał Theismanowi na nerwy bardziej niż cokolwiek innego, bowiem Vladovich nie miał prawa dowodzić czymkolwiek, a o randze kapitana powinien nadal jedynie marzyć. Theisman doskonale o tym wiedział, gdyż wchodził w skład ostatniej przed wojną komisji opiniującej awanse. Komisja odrzuciła jednogłośnie wniosek o awansowanie Vladovicha na stopień komandora porucznika… siedemnasty raz. Vladovich przez ponad dwadzieścia standardowych lat był porucznikiem i to powinien być kres jego kariery, nawet w ówczesnej Ludowej Marynarce, w której awans powyżej kapitana zależał od koneksji rodzinnych i układów. Tyle lat bez awansu przy tak niskiej randze powinno uzmysłowić zainteresowanemu, że wyżej nie pójdzie, bo coś z nim jest nie tak. A w tym przypadku było, i to poważnie. Gdyby nie doświadczenie i ambicja Vladovicha, należałoby się go w ogóle pozbyć z Ludowej Marynarki. Promocję uniemożliwiała mu jedna cecha — był wyjątkowo wrednym typem sadysty wyżywającym się na wszystkich niższych stopniem, ale tak cwanie, by nie łamać przy tym przepisów. To było coś, co Legislatorzy z trudem tolerowali u kogoś wywodzącego się spośród nich. Theisman nie mając najlepszego zdania o zasadach awansów obowiązujących w Ludowej Marynarce był w tym wypadku naprawdę wdzięczny za ich istnienie.

Oczywiście Vladovich miał w tej kwestii zupełnie odmienne zdanie, jako że prawdziwy powód po prostu nie mógł doń dotrzeć. Był przekonany, że nie awansuje wyłącznie dlatego, że nie jest z legislatorskiego rodu. A w miarę upływu czasu wmówił sobie, że jest obiektem wendety i spisku, gdyż jest tak dobry, że gdyby awansował, zakasowałby wszystkich równych stopniem. Uwierzył w to tak święcie, że stał się patetyczny. Pod rządami starego systemu, bo w nowym był idealnym kandydatem do służby we flocie UB.

I zgłosił się tam jako jeden z pierwszych. Wiedzę miał sporą, doświadczenie jeszcze większe, a zapał do tropienia i niszczenia wrogów ludu wręcz legendarny. Tak więc szybko awansował. I nie uczył się niczego, bo przecież nie musiał. O odpowiedzialności dowódcy okrętu też nic nie wiedział i z plotek, które do Theismana dotarły, wynikało, że był niepopularny nie tylko wśród podkomendnych. Podobno traktował Tepesa jak swoją własność, a załogę (poza ulubieńcami, ma się rozumieć) jak niewolników. Znając jego poprzednie wyczyny, Theisman był pewien, że starannie to ukrywał, a jeśli coś wyszło na jaw, miał przygotowane stosowne wyjaśnienia i gębę pełną sloganów. Theisman życzył mu naprawdę szczerze, by miał okazję spotkać się z jakimkolwiek okrętem Sojuszu, nawet mniejszym, czyli z ciężkim krążownikiem. Wtedy błyskawicznie przekonałby się, jakie efekty daje skłócanie członków załogi między sobą i wygrywanie jednych przeciwko drugim, a to były, jak słyszał, jego ulubione metody. Vladovich oczywiście nie miał pojęcia o tym, jaki to ma wpływ na gotowość bojową załogi, podobnie jak najpewniej nawet mu przez myśl nie przeszło, że mógłby kiedykolwiek zostać zmuszony do walki z normalnym, uzbrojonym i wyszkolonym przeciwnikiem.

Na szofera osobistej taksówki Ransom nadawał się natomiast doskonale. Ot, choćby teraz — wyglądał i zachowywał się niczym ideał kapitana floty Urzędu Bezpieczeństwa, niby to nieświadom tego, że każdy jego gest nagrywany jest przez dwie ekipy operatorów.

Ransom też to udawała, tyle że nieco gorzej. Stała tyłem do promu i okazywała im tak ostentacyjny brak zainteresowania, że Theismanowi niedobrze się robiło. U kogoś mniej ważnego byłby to kolejny dowód prostactwa i chamstwa, u niej było to przerażające, bo takie wyreżyserowane zachowanie oznaczało tylko jedno. Nie okazywałaby Harrington tak nachalnej pogardy przed kamerami, gdyby nie wymyśliła dla niej czegoś naprawdę parszywego. A wyczekujący uśmieszek błąkający się po gębie Vladovicha tylko to potwierdzał.

Theisman odwrócił się od nich i spojrzał na lądowisko, gdzie jeńcy w uniformach RMN i Marynarki Graysona ustawiani byli po wyjściu z promu w szereg. Ledwie to nastąpiło, konwojenci przeprowadzili ich na płytę lądowiska w kierunku schodów wiodących na galerię, na której znajdowała się Ransom, ekipy holowizyjne i wszyscy pozostali łącznie z admirałem Thomasem Theismanem.

On sam przygotowywał się na najgorsze, spoglądając na kobietę idącą na czele szeregu jeńców — widział ją co prawda dawno, ale bez trudu rozpoznał wysoką, wysportowaną postać. Rozpoznałby ją nawet, gdyby nie trzymała w objęciach kremowo-szarego treecata. Rozpoznał też bez trudu barczystego kapitana idącego za nią — Alistaira McKeona, kolejnego oficera Królewskiej Marynarki, którego poznał i którego opinię wysoko sobie cenił. Wolał nie myśleć, jaka po dzisiejszym dniu będzie opinia McKeona na jego temat… nic z tego, co miało się wydarzyć, nie było jego, Theismana winą, ba — nie wiedział nawet, co ma się wydarzyć, ale wiedział, że jeńcy go osądzą tak jak on by postąpił na ich miejscu. I poczują dlań jedynie pogardę, gdyż żaden z nich nie znalazł się nigdy w takiej jak on sytuacji — między obowiązkiem wobec samego siebie i obowiązkiem wobec państwa… rządzonego przez bandę maniaków.

Poczuł nagły przypływ wściekłości na Ransom, Harrington i McKeona. To pierwsze było całkowicie zrozumiałe i logiczne, pozostałe osoby stały się celem w sposób całkowicie irracjonalny, ale przez moment nic na to nie mógł poradzić. A powód tej złości był prosty: jak by go to nie zawstydzało, był bezsilny. Był admirałem, dowódcą systemu, w którym się znajdowali, i nie mógł zrobić nic, by zmienić to, co ich czekało. A poza tym pragnął zachować ich szacunek, a wiedział, że mu się nie uda właśnie dlatego, że nic nie zrobi. A nie mógł zrobić w tej chwili niczego, bo jedyne, co by osiągnął, to wylądował obok Harrington, o ile nie zostałby zastrzelony na miejscu. I wtedy już nigdy nie byłby w stanie nic zrobić… choć przynajmniej skończyłby w znacznie lepszym towarzystwie niż to, w którym znajdował się obecnie. Tyle że nie o to chodziło — zdecydował bowiem, niedawno co prawda, ale ostatecznie, że jego obowiązkiem jest żyć i uczynić co tylko będzie możliwe, by skończyć z domem wariatów, jakim stała się Republika pod rządami bandy maniaków.

Od chwili podjęcia tej decyzji niejako abstrakcyjnie zastanawiał się, dlaczego przywódcy tak niewielu reżimów totalitarnych zdawali sobie sprawę, że właśnie represjami tworzą rebeliantów, którzy w końcu ich zniszczą. Rób Pierre czy Ransom sami wykorzystali taką właśnie ślepotę poprzednich władz, a teraz powtarzali ten sam błąd, tylko na większą skalę…

Jeńcy dotarli do szczytu schodów i Theisman przerwał rozmyślania, widząc, jak jeden ze strażników odwrócił Harrington w stronę poczekalni dla VIP-ów, w której czekała Ransom i pozostali. Zrobił to ciosem kolby, a znajdowali się już na tyle blisko, by Theisman dostrzegł nagły grymas wściekłości wykrzywiający rysy McKeona. Był on jednak znacznie mniej groźny niż chłód całkowicie pozbawionej wyrazu twarzy idącego obok mężczyzny w zielonym mundurze. To musiał być jeden z „graysońskich Marines”, czyli z gwardzistów należących do osobistej ochrony Harrington. Theisman widział już ludzi o takich twarzach i mógł mieć jedynie nadzieję, że ten zawodowiec nie straci panowania nad sobą, a nie ulegało kwestii, że musiał być dobry, mając tylu uzbrojonych i spodziewających się problemów przeciwników, mógł swoim atakiem doprowadzić jedynie do masakry.

Prowadzący warknął coś i kolumna zatrzymała się. Theisman zaś zmusił się, by przyjrzeć się uważniej Harrington. I pierwszy raz spojrzeć jej w oczy.

Nieprawdopodobne, ale wyglądała gorzej niż wtedy, gdy widział ją ostatnio, mimo że wówczas lewe oko przykrywała jej przepaska, a całą lewą stronę twarzy miała nieruchomą na skutek odniesionej rany. Mimo to jej twarz wyrażała wówczas więcej niż obecnie, gdyż teraz była równie kamienna jak twarz jej gwardzisty. Zdradzały ją jednak oczy. To co w nich zobaczył, zszokowało go dokumentnie — był przygotowany na złość, pogardę, nawet nienawiść. A zobaczył strach. A właściwie przerażenie i determinację.

Przygryzł wargę tak silnie, że poczuł smak krwi. W jej sytuacji też by się bał, ale nie oczekiwał, że ona to okaże. A potem zauważył, w jaki sposób obejmuje treecata, i nagle wszystko stało się jasne.

I w nagłym olśnieniu zrozumiał, co zaplanowała Ransom.

— Taaak — jedno całkowicie pozbawione wyrazu słowo przerwało ciszę i Theisman oderwał wzrok od Harrington.

Ransom przestała gawędzić z Vladovichem i przyglądała się więźniom z pogardą widoczną tak we wzroku, jak i w całym zachowaniu, a zwłaszcza w pogardliwym grymasie wykrzywiającym twarz. Zlustrowała jeńców jednym długim spojrzeniem i prychnęła pogardliwie, co dokładnie było słychać w panującej ciszy. Theisman zauważył, że większość jeńców drgnęła rozgniewana, i z obawą czekał na ciąg dalszy.

— I kogóż my tu mamy, towarzyszu majorze? — spytała Ransom dowodzącego konwojem.

— Wrogów ludu, towarzyszko sekretarz! — warknął zapytany.

— Doprawdy?

Ransom przeszła się wzdłuż szeregu. A raczej nie przeszła, lecz przespacerowała się dumnie napuszona. A Theismanowi nagle zrobiło się podwójnie wstyd i zrozumiał jeszcze coś. Okazało się, że do wszystkich dotąd poznanych przywar towarzyszki sekretarz Ransom należy dodać jeszcze głupotę. Jej zachowanie było bezsensowne, bo nie dość, że wyglądała głupio, to na dodatek nie wzięła pod uwagę wpływu, jaki jej zachowanie wywrze na załogi Ludowej Marynarki. Kimkolwiek byliby dla niej jeńcy, walczyli otwarcie i umiejętnie za swój kraj, dokładnie tak jak oni za swój. Załogi i oficerowie Ludowej Marynarki bali się i nienawidzili Harrington, ale także szanowali ją jako groźnego wroga. Podobnie jak wszystkich oficerów RMN. Ransom plująca na ich odwagę i poświęcenie opluwała też te cechy u ludzi walczących za Ludową Republikę. Na dodatek kim była, by mieć do tego prawo? Nigdy nie walczyła z żadnym realnym wrogiem, nawet za czasów poprzedniej władzy była tylko zwykłą terrorystką podkładającą bomby i mordującą z ukrycia. Była mordercą, nie wojownikiem. Na pewno sama tego w ten sposób nie widziała, ale tak postrzegali ją ci, którzy mieli prawo zwać się żołnierzami. I taka była rzeczywistość. I dlatego jej teatralnie przesadzona pogarda biła w nią, a nie w tych, przeciw którym była skierowana. A gdy tylko nagrania zostaną pokazane publicznie, przekonają się o tym wszyscy. Nie wszyscy podzielą zdanie Theismana, ale będzie ich wystarczająco wielu. A nagrania trafią i do odbiorców w Gwiezdnym Królestwie oraz całym Sojuszu i w Lidze Solarnej…

Na tą ostatnią myśl Theisman tylko zgrzytnął zębami.

I przyglądał się dalej z kamienną twarzą.

Ransom zaś zatrzymała się przed McKeonem.

— Ty jesteś kto? — spytała chłodno, jakby był najstarszym rangą oficerem wśród jeńców.

Nie odpowiedział. Spojrzał na stojącą obok Harrington i dopiero gdy ta skinęła lekko głową, odparł lodowato:

— Kapitan Alistair McKeon, Royal Manticoran Navy.

Ransom prychnęła ponownie i przedefilowała raz jeszcze przed szeregiem, po czym wróciła na miejsce, z którego rozpoczęła inspekcję. Poczekała, aż operatorzy zdejmą ją z profilu, i wskazała na Harrington:

— Co tu robi to zwierzę, towarzyszu majorze? — spytała ostro.

— Jest własnością jeńca, towarzyszko sekretarz.

— A dlaczego nie zostało usunięte? — głos Ransom stał się prawie jedwabisty, a na twarzy pojawił się pełen głodnego wyczekiwania uśmiech, gdy uważnie obserwowała oczy ofiary.

W twarzy Harrington nie drgnął żaden muskuł, natomiast jej mięśnie zaczęły się napinać niczym sprężyna w oczekiwaniu na ciąg dalszy.

— Otrzymaliśmy rozkaz, by go nie ruszać, towarzyszko sekretarz — wyjaśnił towarzysz major. — Wytłumaczono nam, że najstarszy rangą jeniec ma pewne przywileje i może zatrzymać swoje zwierzę.

— Co?! — Ransom przeniosła spojrzenie na Tourville’a i w jej oczach błysnęło coś więcej niż tylko tryumf.

Theisman zaklął w duchu — nie docenił Ransom. Ta wredna menda zamierzała przy okazji rozprawić się z Tourville’em za jego wysiłki w celu osłaniania Harrington. Okazało się jednak, że nadal nie w pełni docenił zdolności towarzyszki sekretarz.

— Czy ja dobrze słyszałam? — spytała miękko. — Powiedział pan, towarzyszu majorze, że ta osoba jest najstarszym rangą jeńcem?

— Tak powiedziałem, towarzyszko sekretarz.

— W takim razie popełniono błąd — poinformowała go Ransom, patrząc jednak na Tourville’a. — Ta kobieta w ogóle nie jest jeńcem wojennym.

— Przepraszam, nie rozumiem, towarzyszko sekretarz? — spytał towarzysz major.

I to był ostateczny dowód, że cała scena została zaplanowana i przećwiczona, bowiem choć treść pytania była właściwa, w głosie pytającego brakowało jakiegokolwiek zaskoczenia. A na dodatek strażnicy stojący za jeńcami odruchowo poprawili swoje pozycje lub zmienili chwyty na broni, co jest typową podświadomą reakcją ludzi uprzedzonych, w którym momencie mogą spodziewać się ataku.

— Ta kobieta to Honor Harrington, towarzyszu majorze — poinformowała go chłodno Ransom. — Sprawdziłam to dokładnie dziś rano i wiem, że został wydany nakaz aresztowania jej. Zrobił to sąd cywilny jeszcze przed wybuchem wojny!

Słysząc to, nawet Harrington drgnęła.

Ransom zaś uśmiechnęła się jadowicie i oznajmiła, mówiąc powoli i dokładnie:

— Honor Harrington jedenaście lat temu została oskarżona o wielokrotne morderstwo w związku z niesprowokowanym i rozmyślnym zniszczeniem frachtowca Ludowej Republiki Sirius w systemie Basilisk. Otrzymała szansę obrony przed sądem, ale nie stawiła się, a jej imperialistyczni panowie odmówili wydania jej. Ministerstwo Sprawiedliwości musiało więc nakazać proces in absentia. Została uznana winną i skazana… na karę śmierci!

Ostatnie zdanie wypowiedziała, patrząc prosto w oczy Tourville’a. Ten zacisnął pięści, zerknął na Harrington i spojrzał ponownie na Ransom. W jego wzroku była czysta nienawiść i Theisman zrozumiał, że nie ma szansy, by Tourville trzymał język za zębami.

— Jestem zmuszony zaprotestować, towarzyszko sekretarz! — warknął. — Komodor Harrington jest oficerem Royal Manticoran Navy i jako takiej należy jej się…

— Nie jest żadnym oficerem! — przerwała mu ostro Ransom. — Jest skazaną morderczynią, towarzyszu kontradmirale, i radziłabym o tym pamiętać!

— Nie…

— Radzę uważać, towarzyszu kontradmirale. Bardzo uważać! — głos Ransom stał się nagle niezwykle miękki, co na Tourville’u nie wywarło żadnego wrażenia.

Wywarło natomiast na Honekerze, który niespodziewanie złapał go za łokieć i ścisnął. Zaskoczył tym Theismana dokumentnie — nie wyglądał na aż tak odważnego czy też troszczącego się o Tourville’a. Jego chwyt wywarł pożądany skutek — Tourville oprzytomniał na tyle, by zdać sobie sprawę, że są lepsze sposoby popełnienia samobójstwa, jak i z tego, że pociągnie za sobą Honekera, Foraker i Bogdanovicha. Zacisnął szczęki i zmilczał.

— Tak lepiej — oceniła z satysfakcją Ransom i odwróciła się do towarzysza majora UB. — Ponieważ wyrok sądu cywilnego wyprzedził rozpoczęcie działań wojennych, Harrington nie podlega wojskowej jurysdykcji, towarzyszu majorze. To, co wydarzyło się potem między Ludową Republiką Haven a Gwiezdnym Królestwem Manticore, nie miało żadnego wpływu na wyrok sądu, który zapadł w czasie pokoju. A żaden mundur nie może chronić noszącej go osoby przed wyrokiem sądu cywilnego wydanym w czasie pokoju. Tak głosi paragraf dwadzieścia siedem punkt czterdzieści jeden konwencji denebskiej, o ile dobrze pamiętam. Sam paragraf dwudziesty siódmy precyzuje, że status kombatanta nie przysługuje skazańcowi, jeśli wyrok sądu cywilnego zapadł przed rozpoczęciem walk. Co oznacza, że ta kobieta w ogóle nie jest jeńcem wojennym. Dlatego dobrze się składa, że pan i pańscy ludzie jesteście tu, gdyż do was jako przedstawicieli cywilnego systemu prawnego Ludowej Republiki należy ściganie i zajmowanie się pospolitymi kryminalistami. Czyż nie tak, towarzyszu majorze?

— Jak najbardziej, towarzyszko sekretarz! — Towarzysz major strzelił kopytami i zasalutował. — Jakie są pani rozkazy, towarzyszko sekretarz?

Thomas Theisman klął w duchu na czym świat stoi. Głównie siebie za dostarczenie Ransom idealnego pomysłu. Nie wątpił, że i tak znalazłaby sposób, żeby postawić na swoim, ale on był uprzejmy dostarczyć jej go na tacy, argumentując za przestrzeganiem zasad konwencji denebskiej. A dziwka zadała sobie trud wyszukania czegoś, co nawet było teoretycznie legalne. Paragraf 27 i sąsiednie dodano po wojnie Asocjacji Kerseya z Republiką Manitoba, w czasie której Asocjacja wcieliła kilkudziesięciu skazanych w Republice morderców w szeregi swych wojsk i wysłała ich w misję specjalną przeciwko własnej planecie. Mundury miały ich chronić przed wykonaniem wyroków w razie schwytania — nie na wiele się to przydało, bo niewielu wzięto żywcem, a większość złapanych „zginęła przy próbie ucieczki”.

Asocjacja tak na dobrą sprawę była zorganizowaną i liczną bandą piratów, ale wykorzystanie dziury w konwencji doprowadziło po zakończeniu wojny do prac nad usunięciem tej furtki. Zrobiono to, tworząc, jak się okazało, inną, umożliwiającą kolejnej bandzie, tyle że nie piratów lecz psychopatów, wykorzystanie jej do własnych zboczonych celów. W tym przypadku propagandowa farsa umożliwiała techniczne zalegalizowanie morderstwa.

— Zabierze pan skazaną i osadzi w areszcie pokładowym Tepesa, towarzyszu majorze — poleciła Ransom, nie spuszczając jednak wzroku z twarzy Harrington. — Następnie przetransportuje ją do więzienia Urzędu Bezpieczeństwa znajdującego się w systemie Cerberus, gdzie przekaże ją pan nadzorcy obozu Charon, w którym zostanie wykonany wyrok.



* * *


To był koszmar.

Część umysłu Honor upierała się, że było to nierealne i nie mogło mieć miejsca, ale reszta zdawała sprawę, że mogło i właśnie się działo. Gdy Ransom nazwała ją morderczynią, spojrzała na twarz Theismana i bezsilny wstyd, który na niej zobaczyła, był ostatnią kroplą. Lodowata satysfakcja, wręcz zachwyt Ransom, który czuła dzięki Nimitzowi, był niczym tępy nóż obracany w świeżej ranie, ale tak naprawdę uwierzyła w to, że już nie ma sensu pielęgnować nadziei, widząc wyraz twarzy Theismana.

Prawdę mówiąc, zapomniała o tym całym wyroku — wszyscy wiedzieli, że był to desperacki chwyt propagandowy władz przekonujących wszystkich wokół, a zwłaszcza Ligę Solarną i własnych obywateli, że Republika jest ofiarą, a nie agresorem. Gdyby tego nie zrobiono, rząd Republiki musiałby przyznać, że wysłał krążownik pomocniczy mający siedem i pół miliona ton na terytorium sąsiada, z którym nie toczono wojny, by przy pomocy tajnej operacji przejąć kontrolę nad systemem Basilisk. Cały proces był takim absurdem, że nikt rozsądny nie traktował go poważnie. Nie przyszło jej też do głowy, że ktoś może potraktować go poważnie, zwłaszcza po upływie takiego czasu.

Ale nie miała do czynienia z ludźmi rozsądnymi…

Złośliwy tryumf Ransom przestał robić na niej wrażenie, gdy zrozumiała, że to użyła pretekstu, by doprowadzić do jej śmierci. Bo Ransom chciała ją zabić, i to nie tylko za to, że Honor stała się złym duchem Ludowej Marynarki. Miała inny, starannie ukrywany powód, osobisty powód do tak zapiekłej nienawiści i gdy Honor go poznała, wszystko nagle stało się jasne i proste.

Ransom jej się bała, zupełnie jakby Honor była wcieleniem wszystkich zagrożeń. W chorym umyśle Ransom Honor stała się uosobieniem groźby, jaką stanowiły Siły Zbrojne Sojuszu powoli, ale nieuchronnie wygrywające tą wojnę. A zagrożenie Republiki było równoznaczne z zagrożeniem Ransom. Ale to była tylko połowa prawdy, gdyż jej nienawiść i strach miały też inne podłoże, które Honor zrozumiała, widząc, jak tamta podchodzi do Tourville’a. Wysiłki kontradmirała, by ją chronić, stanowiły bowiem dla Ransom dowód na istnienie innego zagrożenia — tego, że wojsko w końcu zwróci się przeciwko Komitetowi Bezpieczeństwa Publicznego. A więc przeciwko niej!

Informacje o próbie zamachu na Haven były mętne i sprzeczne, ale zgodne w jednej kwestii: to Ludowa Marynarka go stłumiła. Natomiast co by było, gdyby nie stłumiła następnego, łatwo było przewidzieć. Albo z punktu widzenia Ransom jeszcze gorsza ewentualność: gdyby dowództwo floty zaczęło myśleć samodzielnie i zwróciło się przeciw Komitetowi, miałoby realne szansę na sukces. A ktoś taki jak Ransom, dla kogo pojęcie honoru czy lojalności nie tylko wobec wroga, ale nawet wobec własnych ludzi były czymś organicznie obcym, musiał znaleźć logiczne wytłumaczenie dziwnego zachowania Tourville’a. No i znalazła — jedyne logiczne według własnej pokrętnej logiki. Był to jakiś chwilowo jeszcze niezrozumiały ale ruch związany z organizowanym przez wojsko zamachem stanu. Ponieważ sama by tak zrobiła, uznała, że Tourville zamieszany jest w intrygę, dla sukcesu której niezbędne jest, by Honor Harrington pozostała żywa i w dyspozycji Ludowej Marynarki.

A skoro tak właśnie było, należało ją zabić, a jego zniszczyć, by dać nauczkę innym spiskowcom, że z Komitetem nie ma co zadzierać. W ten sposób przy jednej okazji osiągała dwa cele.

Wszystko to przemknęło Honor przez głowę w parę sekund, ale tak ją zaskoczyło, że praktycznie nie była zdolna się ruszyć. Ransom odwróciła tryumfujący wzrok od Tourville’a i znów spojrzała na nią, a Honor nawet nie drgnęła. Za to przez szereg jeńców przetoczyło się podobne do fali poruszenie. Ransom uśmiechnęła się lodowato i poleciła, wskazując na Nimitza:

— Póki co, towarzyszu majorze, weźmie pan to zwierzę na zewnątrz i zabije. Natychmiast.

— Tak jest, towarzyszko sekretarz — towarzysz major zasalutował, wskazał dwóch podwładnych i warknął: — Słyszeliście rozkaz. Wykonać!

— Tak jest, towarzyszu majorze!

Strażnicy ruszyli w kierunku Honor.

A w niej coś pękło. Wiedziała, że opór jest bezcelowy i spowoduje jedynie śmierć lub obrażenia wśród jej towarzyszy, bo nie miała złudzeń, że jeśli ona zacznie, to oni pozostaną bierni. Wiedziała o tym od dobrej chwili i usilnie zmuszała się do bezczynności, by nie spowodować gestem czy słowem masakry tych, za których była odpowiedzialna.

Tym razem jednak miarka się przebrała i zdrowy rozsądek przestał się liczyć. Jej więź z Nimitzem nagle wzmocniła się i pogłębiła jak nigdy dotąd. Przestali być dwoma istotami, a stali się jednością. Jednością, która przestała mieć wątpliwości, za to miała tylko jeden cel.

Wszyscy strażnicy zostali uprzedzeni zarówno o tym, co planuje Ransom, jak i o tym, w którym momencie można spodziewać się kłopotów, ale zwiodła ich bierność Honor. I nie docenili jej refleksu i siły. I dlatego nie zdążyli zareagować, gdy nagłe wyskoczyła w górę i wyrzuciła w powietrze Nimitza na podobieństwo sokolnika wypuszczającego sokoła.

Kremowo-szara błyskawica przeleciała nad ich głowami i powietrze wypełnił bojowy okrzyk atakującego treecata. W następnej sekundzie dołączył do niego wrzask towarzysza majora, którego twarz zmieniło w krwawą miazgę sześć zakończonych pazurami łap. Wrzask natychmiast prawie przeszedł w charkot, gdy Nimitz na zakończenie rozorał mu krtań i tchawicę i skoczył dalej, zmieniając kierunek. Towarzysz major był bowiem jedynie platformą startową do właściwego ataku. Nimitz wylądował na strażniku, rozorał mu brzuch, piersi, szyję i nim ten upadł, skoczył ponownie. Tym razem już ku właściwemu celowi, czyli towarzyszce sekretarz Cordelii Ransom.

Pierwszy cios kolbą dosięgnął Honor, nim Nimitz uporał się z towarzyszem majorem, ale wiedziała o nim i obróciła się, amortyzując uderzenie i pozwalając, by jego siła zniosła ją z ciosu drugiego wartownika. Ledwie dotknęła plecami podłogi, jej nogi wystrzeliły niczym nożyce, trafiając obu przeciwników — pierwszego w brzuch, drugiego w krocze. Natychmiast przeturlała się, by uniknąć uderzeń dwóch kolejnych kolb, które trafiły w podłogę w miejscu, w którym przed chwila była, i poderwała się, przyklękając na jedno kolano. Prosty cios w jaja zgiął najbliższego ubeka, a wstając, zdzieliła go kantem dłoni w nasadę nosa, miażdżąc kości i wbijając je w mózg. Nim padł, sięgnęła po jego strzelbę.

Zdążyła nawet jej dotknąć, gdy kolejna kolba trafiła ją w nasadę czaszki i pozbawiła przytomności, rozciągając na podłodze. Natychmiast dostała jeszcze dwa ciosy — w nerkę i w żebra, ale już ich nie czuła. Podobnie jak nie słyszała pandemonium rozkazów, wrzasków i łomotów, które przebiły się przez rozpaczliwy krzyk drugiej ofiary Nimitza.

A wokół wybuchła regularna bitwa. McKeon zmiażdżył kolano jednego wartownika i krtań innego, nim padł zasypany gradem ciosów. Venizelos załatwił kolejnego, nim przykryło go pół tuzina następnych. Marcia McGinley miała mniej szczęścia — zdążyła swojemu tylko połamać żebra, gdy spotkał ją ten sam los co Venizelosa. Zaś Andrew LaFollet dostał szału. Kontrolowanego, ale wcale przez to nie mniej groźnego. Pierwszy wartownik zginął trafiony z półobrotu w krtań, nim zdążył się zorientować, że jest atakowany. Dwóch następnych skoczyło ku LaFolletowi, blokując mu drogę do Honor, więc przeszedł przez nich, rozdając krótkie, precyzyjne ciosy. Jeden padł ze złamanym karkiem, drugi z rozerwaną krtanią. A LaFollet skoczył ku następnej przeciwniczce, tej, która właśnie rąbnęła Honor w żebra i wznosiła broń do kolejnego ciosu. Zadać go już nie zdążyła — padła ze strzaskanymi żebrami. W następnej zaś chwili LaFollet dostał cios kolbą z boku, tak silny, że podniósł go w powietrze. A zaraz potem drugi, który zwalił go na posadzkę. Legł w poprzek nóg Honor i znieruchomiał.

Większość pozostałych jeńców nie zdążyła nic zrobić, gdyż zostali powaleni i rozciągnięci na podłodze przez wartowników. Natomiast wojenny zew Nimitza nadal rozbrzmiewał, gdy treecat dopadł trzeciej ofiary. Ta znalazła się zupełnie przypadkiem na jego drodze — była tak przerażona jego skutecznością, że robiła co mogła, by nie zostać kolejnym celem. W panice zrobiła krok dokładnie w przeciwną stronę niż należało i zagrodziła mu drogę do Ransom. Żyła po swym błędzie ledwie parę sekund — Nimitz rozerwał jej gardło jednym ciosem przedniej łapy i skoczył, gdy padała, tryskając fontanną krwi. Jej zabicie zabrało mu tę najistotniejszą sekundę i ledwie się odbił, kolba strzelby innego wartownika trafiła go w sam środek tułowia. Wojenny zew zmienił się w krzyk bólu i Nimitz wylądował na podłodze.

Honor krzyknęła wraz z nim, czując ból pękających kości i rozdzieranych mięśni, jakby to jej ramię i żebra pękły pod tym uderzeniem. Odruchowo zwinęła się tak jak on, osłaniając zranione miejsce, i w dzikim grymasie odsłoniła zęby, gdy Nimitz wyszczerzył kły, widząc, jak przeciwnik unosi broń do kolejnego ciosu.

Strzelba zaczęła opadać, ale w połowie drogi złapały ją czyjeś dłonie i pchnęły gwałtownie, dzięki czemu nie trafiła w treecata, tylko łupnęła o pokład. Wartownik zaklął i odwrócił się, żeby poczęstować kolbą natrętnego jeńca. I zamarł zaskoczony.

Bo to nie był jeniec, tylko Shannon Foraker, która odepchnęła go i odwróciła się ku Ransom.

— Jeżeli zabijecie treecata, ona umrze! — krzyk Foraker przebił się przez ogólny harmider. — Oni są połączeni! Nie rozumiesz, Ransom? Jeżeli zabijesz treecata, ona także zginie!

Honor leżała na podłodze targana takimi samymi atakami bólu jak Nimitz. Ich ciała miały te same pozycje i tak samo podrygiwały niczym w agonii. Ransom zmrużyła oczy. Spodziewała się czegoś takiego, a właściwie zaplanowała podobny rozwój wypadków, ale nie brała pod uwagę, że sama znajdzie się o krok od śmierci. Na dodatek wszystko rozegrało się tak szybko, że nie miała czasu zareagować w żaden sposób. Teraz nadszedł czas reakcji i dopiero w tym momencie zarejestrowała ponad tuzin ciał w czarnych uniformach leżących lub zwijających się z bólu na podłodze. Spojrzała na treecata i wyszczerzyła zęby w grymasie prawie takim jak jego. Już miała polecić, by odsunięto Foraker z drogi, gdy uświadomiła sobie, że najpierw powinna przemyśleć, co widzi. Teraz miała na to dość czasu — wzięła głęboki oddech, zamknęła oczy i powoli wypuściła powietrze z płuc.

Gdy je otworzyła, panowała już nad sobą.

— Co to ma znaczyć? — spytała zimno, patrząc na Foraker.

— To co powiedziałam… towarzyszko sekretarz. — Foraker przyklęknęła obok Nimitza.

Było to aktem zarówno dużej odwagi, jak i głupoty: nawet tak poważnie ranny treecat był groźny, a otumaniony bólem mógł jej nie rozpoznać.

— Treecaty są empatami, a może i telepatami. — Foraker mówiła szybko, ale starała się tłumaczyć najprościej jak potrafiła. — Są związani z ludźmi, których wybrały na partnerów, specjalną więzią psychiczną. Kiedy giną ich partnerzy, umierają albo zapadają w katatonię.

— Bzdura! — prychnęła Ransom.

— To nie jest bzdura! — rozległ się męski głos i Ransom odruchowo odwróciła się w stronę, skąd dobiegał.

Podobnie jak wszyscy nie pozbawieni przytomności jeńcy Fritz Montoya klęczał, mając lufę strzelby przyłożoną do karku, ale to nie zasłaniało kaduceusza korpusu medycznego widocznego na kołnierzu jego kurtki mundurowej.

— Jak to: nie bzdura? — spytała podejrzliwie Ransom.

— To jest opisane w literaturze medycznej — zełgał bez chwili wahania Montoya. — Przypadki adopcji ludzi przez treecaty są rzadkie i nie wiemy dotąd, co tak naprawdę oznacza łącząca ich psychiczna więź, ale konsekwencje śmierci któregoś z partnerów są znane. Śmierć treecata kończy się dla człowieka katatonią lub śmiercią. Katatonia jest częstsza, ale w ponad czterdziestu procent przypadków kończy się śmiercią.

Ransom wyglądała, jakby miała zamiar splunąć, ale ponownie nad sobą zapanowała. Teraz po przypływie adrenaliny przerażenie zmieniło się w radość, że przeżyła, i myślenie przychodziło jej z pewnym trudem. Przypomniała sobie zawartość teczki Harrington posiadanej przez UB. Studiowała ją uważnie przed zaplanowaniem tego spotkania i słusznie oceniła reakcję Harrington na wieść o zamiarze zabicia treecata. Problem polegał na tym, że jeśli chodziło o zwierzaka, to było tam za mało informacji, by mogła ocenić czy Foraker łże, czy mówi prawdę.

Większość danych o treecatach pochodziła z mediów graysońskich, gdzie wręcz uwielbiano stwora prawie tak samo jak Harrington. Ta cała więź fascynowała ludzi i sporo było o niej mowy, niestety dziennikarze i reszta wiedzieli o niej tyle co nic, poza tym że na pewno istnieje. To, czego się dowiedziała, wystarczyło, by znaleźć najlepszy sposób zranienia Harrington, ale o naturze więzi nie wiedziała nic.

Spojrzała na nadal podrygującą na podłodze Harrington i zauważyła, w jakiej pozycji leży — obrócona na bok i skulona… gdyby nie to, że zwierzak miał sześć łap, ich pozycje byłyby identyczne. A Harrington była nieprzytomna, więc nie mogła celowo się tak ułożyć… to by przemawiało za tym, że Foraker mówi prawdę…

Z drugiej strony ta głupia uważała, że jest coś winna Harrington. Być może była aż tak głupia… albo bezczelna, by skłamać tylko po to, by przedłużyć życie zwierzaka…

— A jak pani posiadła tę wiedzę, towarzyszko komandor? — spytała Ransom.

— Towarzysz kontradmirał Tourville wyznaczył mnie na oficera łącznikowego z jeńcami — odparła Foraker bez wahania. — Wypełniając te obowiązki, spytałam doktora Montoyę, czy są jakieś specjalne wymogi w traktowaniu treecatów, by pozostały zdrowe. Uprzedził mnie o możliwych konsekwencjach śmierci któregoś z partnerów, udzielając mi informacji o treecatach.

— Rozumiem… — wycedziła Ransom.

Była prawie przekonana, że Foraker kłamie, ale ten cały Montoya poparł jej wersję szybko i sprawnie — mogli się umówić, ale tego teraz nie była w stanie sprawdzić. Chciała co prawda pozbyć się jak najszybciej tego kudłatego paskudztwa, ale jeśli Foraker przypadkiem mówiła prawdę, to jej plany pokazowej egzekucji wzięłyby w łeb. Trupa głupio się wiesza, a z katatonika też niewielka przyjemność…

Zaczęła gorączkowo myśleć, co zajęło jej kilkanaście sekund, a potem uśmiechnęła się. Był to paskudny uśmiech, ale ani na Foraker, ani na Montoyi nie wywarł większego wrażenia.

— Doskonale, doktorze Montoya — oznajmiła chłodno — w takim razie pana zadaniem jest utrzymanie zwierzaka przy życiu. Chcę, żeby był żywy, kiedy odbędzie się egzekucja.

Na jej znak stojący za Montoya cofnął broń. Lekarz wstał i podszedł do Foraker. Przyklęknął obok niej. Ransom zaś uśmiechnęła się do własnych marzeń — to nawet będzie lepsze, gdy Harrington zostanie zaprowadzona na szubienicę i zobaczy obok klatkę ze swoim ulubieńcem. Jej mina, gdy zrozumie, że jej śmierć będzie oznaczała jego koniec, zaraz potem powinna być doskonałym materiałem…

Przestała się uśmiechać i spojrzała na muskularną kapitan, zastępczynię towarzysza majora.

— Co zaś się tyczy reszty tych tu, towarzyszko kapitan… deSangro — powiedziała, odczytując nazwisko z naszywki na kurtce mundurowej — to ich działanie było niczym nie sprowokowane i należy z nimi postąpić odpowiednio. Zgodnie z konwencją denebską jeniec ma prawo atakować pilnujących go żołnierzy jedynie w obronie własnej lub w czasie próby ucieczki. Niesprowokowany atak w innym wypadku oznacza utratę ochrony należnej jeńcom wojennym.

Przerwała i uśmiechnęła się, patrząc na Theismana i wiedząc, że dokładnie cytuje odpowiednie przepisy. Ta konwencja okazała się wyjątkowo użytecznym dokumentem, choć wątpiła, by on był w stanie to w pełni docenić.

— Konwencja nie daje nam prawa ich za to rozstrzelać, czego oczywiście i tak byśmy nie zrobili, ale pozwala ich ukarać dyscyplinarnie. Biorąc pod uwagę ich atak zakończony zabiciem i poranieniem wielu naszych ludzi, należy przede wszystkim zabezpieczyć się przed podobnym, a więc umieścić ich w placówce o podwyższonym stopniu bezpieczeństwa. Dlatego korzystając ze swoich uprawnień członka Komitetu Bezpieczeństwa Publicznego, polecam pani przejąć ich w imieniu Urzędu Bezpieczeństwa i dostarczyć do obozu Charon, gdzie mają zostać osadzeni. Do transportu proszę użyć tych samych środków co do przewozu Harrington.

— Według rozkazu, towarzyszko sekretarz! — szczeknęła towarzyszka kapitan, prężąc się jak struna.

Theisman z trudem opanował chęć zwymiotowania i mordu, co było swoistą sprzecznością, tym niemniej tak właśnie się przejawiła jego bezsilna wściekłość.

W sumie nie powinien być zaskoczony, a był. Nawet teraz. Zaskakujące, jak skutecznie potrafi człowieka otumanić i wypaczyć jego punkt widzenia pozornie cywilizowane zachowanie kogoś, o kim wie się, że jest psychopatą. Po Ransom należało spodziewać się właśnie czegoś takiego i powinno to być dla niego oczywiste od momentu, w którym dowiedział się, że zmieniła rozkazy Tourville’a i poleciła sprowadzić tu Harrington. Nie musiała wykazać się wybitną inteligencją, by przewidzieć ich reakcję i zorganizować całe przedstawienie tak, by osiągnąć to, o co jej od początku chodziło. To, że Harrington nie pozostanie bierna, słysząc wyrok na Nimitza, było pewne — nawet pobieżne przejrzenie zebranych o niej materiałów świadczyło o tym jednoznacznie. To, że jej oficerowie nie będą bezczynnie przyglądać się, jak wartownicy ją biją, także było łatwe do przewidzenia. A ich zachowanie stanowiło wystarczający pretekst, by mogła oficjalnie wysłać ich tam, gdzie od początku sobie zaplanowała.

O tym, że się nie mylił, świadczył jej złośliwy i tryumfujący uśmiech, gdy odwróciła się do Tourville’a.

— Jeżeli chodzi o pana, towarzyszu kontradmirale, to sądzę, że powinien pan wrócić ze mną na Haven. To, co tu się wydarzyło, podaje w poważną wątpliwość pańską zdolność poprawnej oceny, gdy w grę wchodzą jeńcy wojenni. Uważam, że dobrze by było, gdyby zameldował się pan w dowództwie floty w celu zapoznania się z właściwymi procedurami dotyczącymi postępowania z wziętym do niewoli personelem strony przeciwnej.

Tourville nic nie odpowiedział ani też nie zareagował w żaden sposób, przyglądając się Ransom z pogardą. Chwilowo nie miała nic przeciwko temu — to czyniło ostateczną rozgrywkę, którą sobie zaplanowała, jeszcze przyjemniejszą.

— Dobrze by było, gdyby zabrał pan ze sobą cały sztab i towarzysza komisarza Honekera — dodała jakby po namyśle i przeniosła wzrok na Theismana. — Towarzysz kontradmirał Tourville będzie eskortował Tepesa do systemu Cerberus, towarzyszu admirale. Proszę niezwłocznie wydać stosowne rozkazy.

— Jak pani sobie życzy, towarzyszko sekretarz — odparł Theisman.

Zdołał powiedzieć to normalnym głosem, ale bynajmniej nie czuł dumy z tego powodu.

— W takim razie sądzę, że skończyliśmy — Ransom uśmiechnęła się radośnie i poleciła deSangro: — Proszę dopilnować załadunku więźniów na okręt, towarzyszko kapitan. I znaleźć dla nich odpowiednie pomieszczenie.

— Tak jest, towarzyszko sekretarz!

Towarzyszka kapitan ponownie wyprężyła się na baczność, po czym dała znak wartownikom, by zabrali się do wykonywania rozkazu. Bez wrzasków, ale z częstą pomocą kolb doprowadzili oni jeńców do pionu i wyprowadzili na lądowisko. Tych, którzy nadal byli nieprzytomni czy nie mogli chodzić z innych powodów, pociągnęli łapiąc po dwóch za ręce.

Thomas Theisman obserwował to i wiedział, że nigdy nie zdoła do końca zmyć z siebie hańby.



ROZDZIAŁ XXII

Ból.

Wszechogarniający i wszechobecny ból wypełniał ją z taką siłą, że musiała zagryźć zęby, żeby nie jęknąć. Umysł odmawiał funkcjonowania, ale w jakiś sposób zdawała sobie sprawę, że tylko niewielka część bólu jest jej własna. Czuła się poobijana tam, gdzie trafiły ją kolby, ale nie wyglądało na to, by odniosła jakieś poważniejsze obrażenia. Cierpienie wywoływane przez połamane kości i porwane mięśnie należało do Nimitza, który nie był w pełni świadomy i nie potrafił go przytłumić, więc czuła je w pełni fala za falą.

Z wysiłkiem otworzyła oczy i rozejrzała się półprzytomnie, gwałtownie mrugając. Zorientowanie się, gdzie jest, zajęło jej znacznie więcej czasu niż powinno, ale w końcu dotarło do niej, że siedzi, a raczej na pół zwisa przypięta pasami do fotela promu. Przekrzywiona jest w bok i pochylona w przód tak, że przed oczyma ma pokład. Kolejnych kilkanaście sekund zajęło jej zdecydowanie, co należałoby z tym zrobić.

Kiedy wreszcie stwierdziła, że wygodniej będzie usiąść prosto, zajęło jej to również niesamowicie dużo czasu, bowiem okazało się, że ręce ma skute na plecach. I dopiero gdy siadła prosto, dotarło do niej, że cały czas widzi podwójnie. I to nie w normalnym znaczeniu tego słowa, gdyż równocześnie widziała pokład i ścianę oddzielającą ją od kabiny pilotów, a odległą o metr, oraz twarz Fritza Montoyi pochyloną nad nią tak, jakby leżała na jego kolanach. Widziała bowiem równocześnie to, na co sama patrzyła, i to, co oglądał Nimitz. Powodowała to łącząca ich więź nadal równie wzmocniona jak w bazie DuQuesne, tylko najprawdopodobniej pod wpływem szoku czy uderzeń, jakich ofiarą oboje padli, teraz znacznie bardziej przeszkadzająca.

Czuła też dotyk palców Fritza — delikatny, ale i tak powodujący ból — i miała nadzieję, że będzie on w stanie pomóc Nimitzowi, choć nigdy nie specjalizował się w weterynarii, o fizjologii istot mających sześć kończyn nie mówiąc… Zdusiła te wątpliwości, ledwie się pojawiły, by nie dotarły do Nimitza, który i tak miał dość problemów.

Ponieważ samo mruganie i zaciskanie powiek nic nie dało, zgrzytnęła zębami i skupiła się, walcząc umysłem z tym podwójnym widzeniem, od którego kręciło się jej w głowie. Nie było to łatwe, gdyż wymagało odsunięcia się od Nimitza, podczas gdy tak naprawdę chciała być jak najbliżej, by pomóc mu złagodzić ból i strach, choć nie wiedziała, jak to zrobić. Wiedziała jednak, że zbyt zatracił się w bólu, by zdać sobie sprawę z jej obecności, i że musi się od niego oderwać na tyle, by móc znowu być sobą.

Udało jej się to, choć równocześnie poczuła wstyd, że go zostawiła. Te zmagania miały też efekt fizyczny — poobcierała sobie nadgarstki, podświadomie próbując się uwolnić, by iść do niego. Było to całkowitym nonsensem, którego zaprzestała natychmiast, jak tylko zdała sobie sprawę, co próbuje zrobić — nawet gdyby udało się jej uwolnić z kajdanek, i tak jedyne, co by osiągnęła, to cios kolbą od najbliższego wartownika, który pozbawiłby ją przytomności.

Słabnące fale bólu umożliwiały jej myślenie, a poza tym były najlepszym dowodem tego, że Nimitz żyje. Sprawiło jej to olbrzymią ulgę, ale równocześnie było całkowitym zaskoczeniem. Rozpoznali oboje pełną satysfakcji przyjemność Ransom, gdy nakazała zabicie go, i to był ostateczny powód ich ataku — wiedzieli, że los Nimitza jest przesądzony, więc nie mieli nic do stracenia. Tymczasem Nimitz nadal żył i Honor skoncentrowała się na przypomnieniu sobie wszystkiego, co zapamiętała z zamieszania na korytarzu, próbując zrozumieć, jak do tego doszło.

Wspomnienia miała urwane, a finału z przyczyn oczywistych w ogóle nie pamiętała. Własną walkę i początek ataku Nimitza pamiętała dobrze, poza tym były jedynie oderwane obrazy, niepewne i zamglone… padający McKeon… LaFollet walczący, by do niej dotrzeć… łomot w rejonie, w którym stali Venizelos i pozostali, ale nic, co by uzasadniało ocalenie Nimitza…

Przygryzła wargę, próbując uchwycić coś, co majaczyło gdzieś na granicy pamięci… echo głosu… słów nie pamiętała, ale głos zdołała rozpoznać: należał do Shannon Foraker. I musiał być rzeczywiście donośny, skoro przebił się do jej nieprzytomnego umysłu. Shannon musiała więc w jakiś sposób przekonać Ransom do odwołania rozkazu… tylko w jaki?… i za jaką cenę?

Na te pytania nie znała odpowiedzi, toteż odruchowo odwróciła głowę, chcąc zapytać kogoś najbliżej siedzącego, gdyż fotel obok był pusty. Okazało się, że sąsiednie po drugiej stronie przejścia też. Kiedy zaczęła odwracać głowę, syknęła z bólu, gdyż czyjaś dłoń złapała ją za włosy i wykręciła je tak, by głowa Honor wróciła do poprzedniego położenia. Zagryzła wargi, by nie jęknąć i nie dać temu komuś satysfakcji.

— Siedź, cholera, gdzie jesteś, i nie wierć się, chica — głos był żeński, a wymowa dziwnie znajoma.

Parę sekund zajęło Honor przypomnienie sobie, skąd ją zna — tak właśnie mówił Tomas Ramirez i inni uchodźcy z San Martin, których miała okazję poznać. San Martin był jedyną zamieszkaną planetą w systemie Trevor Star. Przypomniała sobie masywną i krępą zastępczynię dowódcy konwoju zabitego przez Nimitza. Była zbudowana tak jak Ramirez, więc to ona złapała ją za włosy — wyjaśniało to także siłę chwytu. Przez moment ciekawiło ją, jak tamta się czuje, wiedząc, że Sojusz wyzwolił jej ojczystą planetę, ale zainteresowanie to zniknęło, gdy usłyszała następne, pełne złośliwej przyjemności słowa:

— Nie gadasz, nie odwracasz się, nie robisz nic, jak długo ktoś ci nie powie, co masz zrobić. Rozumiesz?

Honor nie odezwała się.

Pytająca przekręciła lekko dłoń i podniosła ją o parę milimetrów z fotela. Honor nie przypuszczała dotąd, że ciągnięciem za włosy można sprawić aż tyle bólu. Przygryzła wargę, ale nie jęknęła.

— Pytałam, czy rozumiesz, chica? — warknęła ostrzej i chłodniej towarzyszka kapitan.

— Tak — odparła starannie bezbarwnym tonem Honor.

I zdołała nie jęknąć z ulgą, gdy tamta puściła jej włosy i prychnęła. Ból Nimitza znacznie przytłumił jego zdolność do odczytywania emocji, poza tym oddzielało ich sporo osób, ale nie potrzebowała więzi, by wiedzieć, że ma do czynienia z sadystką. Całkiem jednoznacznie świadczyły o tym brzmiące w jej głosie uczucia: satysfakcja, przyjemność i… oczekiwanie. Był to ktoś, komu wykonywane zajęcie sprawiało radość.

— To dobrze — dodała ze złośliwą przyjemnością towarzyszka kapitan. — Po drodze do Piekła będziesz miała dość rozrywek. Możesz mi wierzyć: naprawdę nie chcesz zarobić na dodatkowe.

Honor usłyszała cichy szelest materiału, gdy tamta opadła na fotel, i nawet bez oglądania się wiedziała, że w tym rzędzie nie ma nikogo poza nią. Urząd Bezpieczeństwa od początku używał sprawdzonej metody odizolowywania przywódcy i w tym przypadku następny rząd foteli robił za fosę. Wiedziała także, że jest to dopiero pierwszy krok.

Zamiary Ransom były równie oczywiste. Przez lata praktyki organy bezpieczeństwa Republiki, a potem Ludowej Republiki Haven odkryły ponownie starą prawdę — skuteczniejsze jest, gdy ktoś kłopotliwy „znika”, niż ginie. UB tę zasadę uczyniło sztandarową i stosowało na masową skalę. A fakt pozostawał faktem: była ona skuteczna. Śmierć była rzeczą straszną i nieodwracalną. „Zniknięcie” otwierało drogę przerażeniu i niewiedzy, a te automatycznie powodowały czepianie się nadziei, że ten ktoś nadal żyje. I dlatego „zniknięcie” jednej osoby najczęściej powodowało poprawne zachowanie kilku, kilkunastu czy nawet kilkudziesięciu innych łudzących się, że w ten sposób kupią życie, a być może nawet ewentualnie powrót ukochanej osoby.

Jej przypadek był inny — Ransom zorganizowała tę oficjalną konfrontację przed holokamerami, by uzasadnić jej zabicie. Oczywiście zawsze mogła się rozmyślić i zrezygnować czy to z całego pomysłu, czy też z nagłośnienia go. Miała ku temu dość możliwości, ale było to mało prawdopodobne. Honor nie wierzyła, by tak się stało. Ransom chciała, by wszyscy jej wrogowie tak wewnętrzni, jak zewnętrzni, wyimaginowani czy rzeczywiści wiedzieli, co spotkało Honor Harrington, i traktowali to jako przestrogę. Jej egzekucja na pewno zostanie nagrana i nadana w wieczornych wiadomościach, oczywiście z pełnymi ostrzeżeniami o „brutalności scen i oglądaniu według własnego uznania”. Takie brednie zawsze poprzedzały nagrania ukazujące egzekucje „wrogów ludu”. Prawdę mówiąc, Honor była zaskoczona, że jeszcze żyje. W bazie DuQuesne musiało istnieć dość stosownych miejsc, które niewielkim wysiłkiem można było przystosować do roli miejsca kaźni, więc po co zadawać sobie trud wysłania jej do tego całego obozu Charon w innym systemie planetarnym.

Dywagacje te były bezprzedmiotowe, ale w pewien sposób fascynujące i nie mogła się przed nimi powstrzymać. Najlogiczniejszym wytłumaczeniem było, że Ransom postanowiła dla jakichś sobie tylko znanych powodów oficjalnie potwierdzić istnienie miejsca, o którym dotąd krążyły jedynie pełne obaw pogłoski. I skorzystała z okazji, jaką dała jej egzekucja Honor, by to zrobić w przypadkowy niejako sposób. Jeśli tak było, oznaczało to drastyczną zmianę polityki zapoczątkowanej jeszcze przez bezpiekę i Policję Higieny Psychicznej, a kontynuowanej konsekwentnie przez UB.

Przez ponad siedemdziesiąt lat władze Ludowej Republiki dementowały informacje o istnieniu planety więziennej zwanej Hades czy obozie o nazwie Charon. Twierdzenia, że są to plotki wymyślone przez przeciwników reżimu i nie mające żadnego pokrycia w faktach, były tak konsekwentne, że nawet służby wywiadowcze Gwiezdnego Królestwa prawie im uwierzyły. Jak uważała spora część analityków, plotki o istnieniu takiego miejsca były prawie równie skuteczne w kontrolowaniu społeczeństwa, a nieporównywalnie tańsze od utworzenia i utrzymania takiej planety więziennej.

Opinia publiczna, zwłaszcza Ludowej Republiki, była jednak przekonana o prawdziwości plotek dotyczących istnienia planety zwanej oficjalnie Hadesem, a potocznie Piekłem. Utwierdzały ją w tym zwłaszcza przypadki rehabilitacji, których było kilkadziesiąt, i to, co nieoficjalnie mówili zrehabilitowani byli „wrogowie ludu”. Relacje dotyczące stosunków panujących w Piekle były bowiem zadziwiająco spójne… Tym niemniej nikt poza wybranymi funkcjonariuszami UB nie miał pojęcia, gdzie planeta się znajduje, a systemu Cerberus w ogóle nie było na mapach. Informacje były też zgodne w innej kwestii — ucieczka z niej była niemożliwa, za to wśród więźniów znaleźć można było najgroźniejszych jeńców czy więźniów politycznych zarówno zewnętrznych, jak i wewnętrznych z ostatnich siedemdziesięciu lat standardowych.

Być może powodem, dla którego Ransom zdecydowała się potwierdzić istnienie Piekła, było zagrożenie… albo chęć umocnienia zachwianej pozycji Komitetu Bezpieczeństwa Publicznego… przekonanie wrogów, że najgorsze więzienie UB jednak istnieje, a więc wszystko, co się mówi o żelaznej pięści ubecji, jest prawdą… Gdyby tak właśnie było, oznaczałoby to większą słabość władzy Komitetu, niż dotąd sądzono…

Ale to i tak nie miało żadnego znaczenia dla niej osobiście, bo władza ta była jeszcze na tyle silna, by doprowadzić do wykonania egzekucji, a to oznaczało śmierć najbardziej zainteresowanej tymi rozmyślaniami, czyli jej, Honor Harrington.

Wniosek ten doprowadził do powrotu fali bezsilności. Wiedziała, że tego właśnie chcą jej prześladowcy. Dlatego siedząca za nią sadystka użyła określenia Piekło, które musiało dotrzeć, gdyby nawet Honor nie skojarzyła nazwy obozu czy systemu planetarnego. Bezsilność stanowiła pierwszy krok do załamania, a chodziło im właśnie o to, by ją złamać. Natomiast świadomość a zdolność przeciwstawienia się to były dwie zupełnie różne rzeczy. Jej pamięć odtwarzała w kółko słowa Ransom ogłaszające wyrok niczym uszkodzone nagranie. Zupełnie jakby coś w jej wnętrzu uparło się uzmysłowić ostatecznie reszcie, że ani ona, ani Nimitz nie mają już przed sobą żadnej przyszłości. Na swój sposób świadomość ta była odświeżająca, bowiem ostatecznie rozwiewała niepewność i nadzieję.

I w pewien sposób było to miłe, gdyż skoro nie było nadziei, nie trzeba było udawać, a apatia była tak przyjemna… Mogła dać sobie spokój z udawaniem godności, odwagi i dumy, gdyż trzymanie się ich będzie jedynie prowokować prześladowców, a dla trupa nie mają już one żadnej wartości. Po co miała udawać królewskiego oficera godnie znoszącego przeciwności losu, skoro apatia była tak miła jak senne marzenie…

Mogła dać się złamać, czyli robić to, czego od niej zażądają — finał będzie dokładnie taki sam, a przynajmniej do egzekucji nie będzie się męczyć. Inaczej będą ją maltretować psychicznie i fizycznie i przeciwstawienie się będzie ją kosztować dużo wysiłku. A miałoby to sens, gdyby miała wybór, gdyby zachowanie godności mogło coś zmienić, ale wiedziała, że nie zmieni niczego w ostatecznym rozrachunku — i tak ją zabiją.

Perspektywa była kusząca i całkiem logiczna. Nie istniał żaden racjonalny powód, dla którego miałaby się sprzeciwiać klawiszom… I wtedy uświadomiła sobie z dziwną jasnością, że istniały takie powody — nielogiczne, ale jednak istotne. Przynajmniej dla niej.

W końcu nikt poza klawiszami nie będzie wiedział, jak się zachowywała, i dla nikogo nie będzie to miało znaczenia — poza nią samą. I to właśnie było najważniejsze. Skoro oboje z Nimitzem mają zginąć, to muszą to znieść godnie i z honorem. Nie dlatego, że ona jest królewskim oficerem, że winna jest dać przykład czy z innych równie wzniosłych powodów. To znaczy te powody też istniały, ale najważniejszy był inny. Takie zachowanie po prostu było dla niej naturalne. Była, jaka była, i dla niej było ważne, jak się zachowa. To, co inni będą o niej myśleć, miało o wiele mniejsze znaczenie. Była winna sobie i Nimitzowi to, by do końca trwać z uniesionym czołem, by się nie poddać. Poza tym sprzeciwianie się klawiszom będzie wypełniało czas, jak podpowiadała złośliwie przekorna część jej natury.

I w dziwny sposób poczuła siłę płynącą z tego przekonania. Siłę niepodobną do tej, którą otaczała się, prowadząc ludzi na śmierć. Tamta miała pewne zabarwienie brawurą i jej celem było oddziaływanie na innych. Ta była inna i liczyła się tylko dla niej. Można to było uznać za swoisty dar pozwalający działać i dowodzić aż do końca, gdy nic już nie pozostało. Była to mieszanka cech charakteru i poczucia obowiązku oraz determinacji, by zrobić dobrze to, za co jej płacą, natomiast były to skutki, nie przyczyny. Złożyła przysięgę, bo w nią wierzyła, i chcąc pozostać sobą, musiała grać według wyznaczonych przez nią reguł. A te reguły wymagały, by do końca nie łamać danego słowa. Taką mieszaniną pobudek musieli być napędzani wielcy dowódcy Royal Manticoran Navy, którzy zawsze stanowili dla niej wzór i wyzwanie. Zawsze chciała być taka jak Edward Saganami, Travis Webster czy Ellen D’Orville. Teraz miała okazję…

Tyle że te wszystkie powody były jakby drugorzędne, gdyż ważniejszy był jej obowiązek względem siebie i Nimitza. Motywacja pozostała taka sama, ale chodziło o to, że sama chciała z tych powodów tak się zachować, a nie że one ją zmuszały do stosownych reakcji zewnętrznych. To była jej siła, jej i Nimitza, i uświadomienie sobie tego skutecznie przepędziło początki apatii i brak chęci do działania.

Dziwne było, że dopiero pod koniec drogi zrozumiała i odnalazła tę prawdziwą siłę. I pojęła, że jest ona niewyczerpalna — mogła osłabnąć lub chwilowo zniknąć, ale zawsze wracała, bo stanowiła nieodłączną część jej osobowości. Jedynie zniszczenie jej, Honor Harrington, i zrobienie z niej kogoś innego mogło pozbawić ją tej siły. Oczywiście eksperci dysponujący czasem, chemikaliami i dobrą znajomością psychologii mogli to zrobić, tyle że ich twór wyglądałby jak ona, ale nie byłby już nią.

Nikt nie mógł jej tego odebrać, jedynie ona sama mogła zrezygnować z tej siły, na co nie miała najmniejszej ochoty. I ta świadomość spowodowała, że skuta i poobijana lady Honor Harrington, komodor Królewskiej Marynarki, usiadła prosto i spoglądała w przyszłość z całkowitym spokojem. I wyraz spokoju widoczny na jej obliczu nie był już maską mającą wprowadzić w błąd wrogów.



* * *


— Proszę wejść, towarzyszu komandorze.

— Dziękuję, towarzyszu adiutancie. — Warner Caslet prawie warknął, choć powodem jego gniewu nie był porucznik Maynard, a takie zachowanie mogło być groźne, ale nic na to nie mógł poradzić.

Był zbyt wściekły, by myśleć o przyszłości i o ewentualnych konsekwencjach. I dlatego był niebezpieczny — głównie dla samego siebie.

Wszedł do gabinetu Theismana i zamarł, widząc Dennisa LePica stojącego obok biurka. Ale tylko na moment — potem gniew wziął górę i ruszył dalej na spotkanie obu gospodarzy. Widok komisarza nieco go otrzeźwił, ale też pogłębił i skoncentrował jego wściekłość. Nie żeby obwiniał LePica za to, co się stało, bo jak na komisarza był całkiem przyzwoity i próbował nawet zachowywać się jak człowiek, ale jednak dobrowolnie został tym, kim był, i uosabiał tych, którzy stanowili faktyczny obiekt jego uczuć.

Z drugiej strony on sam też nie był bez winy — służył bandzie morderców dobrowolnie. Mógł odmówić i dać się zabić albo poprosić o azyl, gdy znalazł się w niewoli Królewskiej Marynarki, tak jak postąpił Yu. Nie zrobił tego, więc był tylko troszkę lepszy od towarzysza komisarza LePica.

— Pan mnie wzywał, towarzyszu admirale? — spytał, próbując zamaskować wściekłość rzeczowością.

Theisman kiwnął głową.

A Caslet dopiero w tym momencie zauważył, że coś się zmieniło w jego twarzy. Nie przybyło na niej zmarszczek, ale Theisman postarzał się w ciągu tych paru godzin o lata. A to oznaczało, że z jeńcami stało się coś gorszego, niż mu doniesiono. Albo też stało się dokładnie to, o czym wiedział, a Theisman był bliżej sceny wydarzeń, patrzył na nie i rozumiał ich konsekwencje.

— Obawiam się że tak — powiedział Theisman po chwili. — Bez wątpienia słyszałeś o… haniebnych wypadkach, które miały miejsce dziś rano.

To było stwierdzenie, nie pytanie i choć skierowane do Casleta, Theisman patrzył na LePica. A ten choć nic nie powiedział, zacisnął wargi i przytaknął ruchem głowy. Zrobił to jakby wbrew sobie, lecz w jego oczach coś błysnęło. Casleta omal nie sparaliżowało osłupienie, gdyż tym zachowaniem LePic choćby chwilowo, ale stawał po stronie oficerów, których miał szpiegować i pilnować. A nie po stronie UB, do której należał.

— Słyszałem, towarzyszu admirale — potwierdził spokojnie.

Zgadzał się całkowicie z użytym określeniem, a do Theismana nie mógł mieć pretensji. Wręcz przeciwnie — powinien być mu wdzięczny za wysłanie go na inspekcję boi, bo dzięki temu nie musiał być obecny przy konfrontacji Honor z Ransom. I choć miał wrażenie, że uniknął w ten sposób spełnienia obowiązku, miał świadomość, że Theisman uratował mu życie, bo znając przebieg wypadków i znając siebie, wiedział, że na pewno by zareagował.

— Cóż, obawiam się, że nie unikniemy reperkusji tych wydarzeń — poinformował go Theisman, ponownie obserwując LePica, jakby się zastanawiał, jak daleko może się posunąć.

Caslet doskonale to rozumiał — obojętnie jak chwilowo LePic by się nie zachowywał, istniała granica szczerości, której bezpieczniej było przy nim nie przekraczać. Zobaczył odbicie własnych myśli na twarzy Theismana, ale ten nagle szarpnął głową niczym byk przygotowujący się do szarży i oświadczył:

— Konkretnie towarzyszka sekretarz Ransom uważa, że wojsko nie do końca rozumie realia wojny totalnej z wrogiem klasowym. Jest też przekonana, że zbyt wielu oficerów nadal trzyma się przestarzałych, burżuazyjnych zasad, jak choćby tak zwanego honoru. Myśli, że przyszedł czas, by zerwać z takimi przyzwyczajeniami tworzącymi niebezpieczną sympatię dla wrogów ludu próbujących pozbawić nas woli walki i zniszczyć Ludową Republikę.

Tym razem Caslet osłupiał.

Nie z powodu treści, bo ten bełkot musiał być cytatem z Ransom, ale tonu — ociekającego pogardą i obrzydzeniem, o nienawiści nie wspominając. LePic przestąpił z nogi na nogę i… nic nie powiedział. I Caslet zrozumiał, że Komisarz postąpił tak z dwóch powodów: choć nie podobał mu się ton Theismana, w ten sposób go chronił, a co jeszcze dziwniejsze, zgadzał się z nim, uważając, że te uczucia są usprawiedliwione.

— W świetle wniosków, do których doszła — dodał Theisman tym samym tonem — uważa, że jej obowiązkiem jako członka Komitetu Bezpieczeństwa Publicznego jest zainteresowanie się tymi brakami wykazywanymi przez korpus oficerski. Dlatego postanowiła, że skoro jeńcy znaleźli się w gestii UB, delegacja wybranych oficerów powinna dołączyć do funkcjonariuszy Urzędu Bezpieczeństwa, by nauczyć się, jak należy właściwie traktować wrogów ludu. W tym celu poleciła mi przydzielić krążownik liniowy Count Tilly jako eskortę Tepesa w drodze do systemu Cerberus i dalej, by towarzysz kontradmirał Tourville wraz ze sztabem byli trzonem tej delegacji. Poza tym zażyczyła sobie też konkretnie twojej obecności.

— Mojej obecności? — tym razem Caslet zdziwił się całkowicie szczerze.

Theisman potwierdził ruchem głowy.

— A wyjaśniła może, dlaczego życzy sobie, bym jej towarzyszył?

— Nie — odparł zwięźle, ale zupełnie innym tonem Theisman.

Bezbarwny ton sugerował, że domyśla się powodów, a ponieważ nie odzywał się, dał Casletowi czas na przeanalizowanie sytuacji i ten także się ich domyślił, gdyż były raczej oczywiste. Ransom jak każdy paranoik była chorobliwie podejrzliwa, a Shannon, ratując Nimitza, zwróciła na siebie jej uwagę. W nagrodę trafiła do grona podejrzanych, przed czym Caslet chronił ją, jak długo należała do załogi jego okrętu. Ransom naturalnie sprawdziła przebieg służby Shannon, by wiedzieć, z kim ma do czynienia i jakim cudem Faraker awansowała tak wysoko, nie zwracając uwagi UB, skoro zachowywała się tak podejrzanie. No i znalazła to, co musiała znaleźć, czyli jego raporty, w których nie tylko że słowa o podejrzanych zachowaniach nie było, ale jeszcze dwukrotnie przedstawiał ją do awansu. Kolejne sprawdzenie wykazało, gdzie jest i jakie na nim ciążą podejrzenia, a inspekcja, choć stanowiła oficjalne wytłumaczenie, dla Ransom była jedynie wybiegiem Theismana próbującego z kolei jego chronić. Z jakichś powodów Theismana zdecydowała się nie ruszać, ale on był zupełnie innym przypadkiem. Skoro tolerował takiego oficera jak Shannon, oznaczało to, że sam żywił podobnie groźne przekonania — i należało się nim zająć. Być może miała to być forma łagodnej nauczki dla Theismana, żeby nie próbował w przyszłości nikogo chronić. Ostatnią rzeczą, jaką Ransom mogła tolerować, była bowiem sytuacja, w której oficerowie Ludowej Marynarki zaczęliby się solidarnie osłaniać nawzajem przed władzą. I nawet nie trzeba było być paranoikiem, by zrozumieć powody — tylko flota mogła wykończyć Komitet, ale tylko flota, której oficerowie mieliby do siebie zaufanie, mogła się na to odważyć.

Tok myślowy nie był miły, ale logiczny i prowadził do wniosku, który nasuwał się od dość dawna, ale którego Caslet obawiał się sformułować, dlatego zawsze ucinał podobne rozważania przed wejściem w ostatni etap. Tym razem też tak zrobił.

— Rozumiem… — powiedział powoli. — Kiedy odlatujemy, towarzyszu admirale?

— Towarzyszka sekretarz Ransom zamierza opuścić system Barnett dziś o dziewiętnastej trzydzieści. Zdążysz się spakować?

— Oczywiście, towarzyszu admirale. Czy moje obowiązki przejmie komandor porucznik Ito?

— Spodziewam się że tak.

— W takim razie muszę z nim porozmawiać przed udaniem się na pokład Count Tilly, żeby wprowadzić go we wszystko, o czym rozmawialiśmy — ocenił Caslet i umilkł, widząc zmieniający się wyraz twarzy Theismana.

— Wprowadzić go w temat faktycznie musisz — przyznał Theisman. — Ale nie udasz się potem na pokład Count Tilly.

— Nie, towarzyszu admirale?

— Nie, gdyż towarzyszka sekretarz Ransom zażyczyła sobie, żebyś został przydzielony do jej sztabu jako oficer łącznikowy do spraw jeńców na czas podróży do systemu Cerberus.

— Jako ofi… — Caslet dopiero w tym momencie zdołał zamilknąć i zdławić odruchowy komentarz, dlatego też dodał dopiero po paru sekundach. — Z całym szacunkiem, towarzyszu admirale, ale nie uważam, żebym był najlepszym kandydatem. Nie mam żadnych doświadczeń w kwestiach bezpieczeństwa, nigdy nie współpracowałem z wywiadem, o UB nie wspominając. Są na pewno oficerowie lepiej przygotowani do kontaktów z jeńcami.

Theisman wysłuchał tego w spokoju, po czym łagodnie potrząsnął głową. Caslet spojrzał na LePica. Ten po długiej chwili westchnął, i nie odwracając wzroku, wyjaśnił:

— Obawiam się, że towarzyszka sekretarz Ransom uparła się przy pańskiej kandydaturze, towarzyszu komandorze.

Jego ton nie był tak ostry jak Theismana, ale kryły się w nim sympatia i gniew. I to było jeszcze bardziej znaczące, bo LePic wybrał karierę funkcjonariusza służącego Komitetowi, a z jego tonu jednoznacznie wynikało, że nie pochwalał tego, co zrobiła i robiła Ransom. Wychodziło na to, że głupia suka tego ranka zaszkodziła sobie i swojej rewolucji bardziej, niż była w stanie pojąć.

Te szkody będą jednak widoczne dopiero w tak dalekiej przyszłości, że nie zdołają uratować Warnera Casleta przed jej zemstą, z czego tenże Warner Caslet zdał sobie właśnie w pełni sprawę.

— Rozumiem — westchnął i prawie poczuł sympatię na widok nieszczęśliwej miny komisarza. — Będę gotów do rozmowy z Ito punkt trzynasta, towarzyszu admirale. Trzy godziny powinny nam wystarczyć. Chce pan wziąć w niej udział?

— Mam taki zamiar — przyznał Theisman i wstał.

Po czym wyciągnął prawą rękę, którą Caslet zdecydowanie uścisnął. A potem Theisman uśmiechnął się smutno i ostrzegawczo.

— A teraz idź się spakować — polecił. — Maynard powinien już przygotować rozkazy, a jeśli nie, to na pewno będzie je miał gotowe przed spotkaniem z Ito.

— Tak jest, towarzyszu admirale. — Caslet skinął uprzejmie głową i skierował się ku drzwiom.

Już miał przekroczyć próg, gdy Theisman odchrząknął.

— Ito dobrze pana zastąpi, towarzyszu komandorze, ale obaj z towarzyszem komisarzem oczekujemy jak najszybszego pańskiego powrotu — powiedział głośno Theisman. — Spodziewam się, że za kilka tygodni zacznie się tu robić coraz goręcej, bo przeciwnik nie da nam zbyt długo spokoju. Dlatego wiedząc, jak będą potrzebne tutaj pańskie umiejętności, poprosiliśmy z towarzyszem komisarzem towarzyszkę sekretarz o jak najszybsze zwrócenie pana.

Caslet wytrzeszczył oczy, słysząc to i widząc przytakujący ruch głowy LePica. Jeżeli był w takich kłopotach, jak podejrzewał, to obaj sporo ryzykowali taką oficjalną prośbą. Mógł się tego spodziewać po Theismanie, ale fakt, że LePic także się pod nią podpisał, był prawdziwym zaskoczeniem. I spowodował nagłą suchość w gardle, której nie spodziewał się kiedykolwiek poczuć w związku z komisarzem. Odchrząknął, by się nie zdradzić, nim powiedział:

— Dziękuję, towarzyszu admirale. Doceniam pańskie zaufanie… a raczej zaufanie was obu, panowie.

— W pełni pan na nie zasługuje, towarzyszu komandorze — odpowiedział LePic.

— Tym niemniej i tak je doceniam. I będę starał się wrócić tak szybko jak tylko będę mógł.

— Jestem tego pewien — dodał ciszej Theisman. — Powodzenia.

— Dziękuję, towarzyszu admirale.

Caslet spojrzał mu w oczy ostatni raz, skłonił głowę i wyszedł.

Drzwi zamknęły się za nim bezszelestnie, a Theisman i LePic spojrzeli na siebie wymownie, nie przerywając milczenia.



ROZDZIAŁ XXIII

Już podczas budowy wprowadzono zmiany adaptujące krążownik liniowy Tepes do nowej roli we flocie UB. Najważniejsze były oczywiste przy dokładniejszym obejrzeniu okrętu z bliska, toteż Caslet nie miał żadnych problemów by, je zauważyć z pokładu kutra. Tepes miał na każdej burcie mniej o trzy grasery i jedną wyrzutnię rakiet, a zwolnione w ten sposób miejsce zajmowały dodatkowe pokłady hangarowe (w sumie było ich 5) oraz — czego z zewnątrz nie było widać — znacznie rozbudowany system podtrzymywania życia tudzież 2 bloki więzienne (cywilny i wojskowy), zastępując pokładowy areszt. System podtrzymywania życia musiał być większy z racji ponad dwukrotnie liczniejszego kontyngentu desantowego stale bazującego na pokładzie.

A dzięki rozbudowanej powierzchni hangarowej pod tym względem Tepes dorównywał superdreadnoughtowi. Warner Caslet nie rozumiał, dlaczego uznano to za potrzebne, dopóki kuter, którym leciał, nie zacumował na jednym z nich. Bowiem oprócz normalnego zestawu pinas, kutrów i promów cumowały tu dwa zajmujące większość powierzchni promy szturmowe. Każdy był o ponad połowę większy od pinasy, potężnie uzbrojony i silnie opancerzony.

Patrząc na nie, Caslet skrzywił się z obrzydzeniem. Ten okręt nigdy nie miał być włączony w skład formacji liniowych Ludowej Marynarki, co oznaczało, że promy nie zostaną użyte przeciw wrogom Ludowej Republiki. Miały zostać użyte przeciwko wrogom Komitetu Bezpieczeństwa Publicznego, a to nie było to samo. Ich celem było wysadzenie uzbrojonych bandytów na planetach Republiki, by ci odebrali je mieszkańcom będącym obywatelami tejże Republiki. Pół biedy, gdyby ich obecność stanowiła jedynie przejaw manii prześladowczej, ale tak nie było, bowiem Komitet posiadał jak najbardziej realnych i skłonnych do użycia siły przeciwników. To, że w znacznej części z własnej winy, było zupełnie inną kwestią. Trudno więc było się dziwić Casletowi, że wysiadając z kutra, miał ponury nastrój.

Nastrój nie poprawił mu się na widok oficera hangarowego i jego ludzi. W ramach zrywania z tradycją nikt nie prosił o pozwolenie wejścia na pokład ubeckiego okrętu, a zamiast warty trapowej czekała na niego normalna kontrola dokumentów i uzbrojeni strażnicy gotowi zastrzelić każdego, kto próbowałby się wśliznąć na okręt, używając fałszywych dokumentów. Caslet przyznawał, że jak długo dyżurny oficer hangarowy sprawdzał, kto przybywa na okręt i kto go opuszcza, tradycja, formalnych pytań i zezwoleń na wejście pozostawała jedynie tradycją, ale nadal uważał, że skoro przetrwała tyle wieków i obowiązywała w tylu flotach, należało jej przestrzegać. A bezczelni wartownicy i arogancki oficer podziałali mu na nerwy. Oficer zresztą nie tyle był arogancki, co okazywał lekceważenie — widać było, że ma gdzieś opinię Casleta tak na swój temat, jak i na temat okrętu. Naturalnie jak wszyscy członkowie załogi był funkcjonariuszem UB i ranga gościa nie wywarła na nim żadnego wrażenia — Caslet był co prawda starszy o dwa stopnie, ale były to tylko stopnie obowiązujące w Ludowej Marynarce. Poza tym od powrotu Ransom na pokład minęło sześć godzin i plotka głosząca, że Caslet jest na liście „przesrańców” towarzyszki sekretarz, zdążyła dotrzeć już wszędzie. Wszystko to czyniło z niego obiekt godny lekceważenia i pogardy, a nie szacunku.

— Caslet? — spytał wyrażającym te właśnie uczucia plus znudzenie tonem i wyciągnął niecierpliwie rękę po dokumenty.

Ton podziałał na Casleta niczym przysłowiowa płachta na byka. Odwrócił się powoli i jeszcze wolniej zmierzył pytającego od stóp do głów. Miał pełną świadomość, że bezsensem było reagowanie, ale bezczelność pytającego rozpaliła w nim przytłumioną przez ostatnie zajęcie nienawiść. Wiedział, że stąpa po kruchym lodzie, a zdrowy rozsądek nakazywał unikać konfrontacji z ubekami, ale w świadomości, jak bardzo ma przegwizdane, było coś wyzwalającego. Czuł się tak, jakby nie miał już nic do stracenia, i dał się ponieść temu uczuciu, odstawiając torbę na pokład i ignorując wyciągniętą rękę.

Oficer hangarowy zarumienił się, czując to lodowate spojrzenie mierzące go powoli, z bezbrzeżną pogardą. I grymas, który pojawił się na twarzy Casleta, a który można by uznać za uśmiech, gdyby nie odsłaniał tylu zębów.

— Tak, jestem komandor Caslet. A ty kto?

Głos był jeszcze bardziej lodowaty niż wzrok i kryła się w nim taka jak w oczach pogarda. Dyżurny już miał mu odpysknąć i sprowadzić do właściwego poziomu, gdy instynkt samozachowawczy wziął górę nad złością. Widział wielu desperatów, ale błysk w oczach Casleta go zaniepokoił — było w nim za dużo wściekłości, a nie było strachu. Plotka co prawda głosiła, że ma bilet w jedną stronę, ale on zdawał się nie mieć o tym pojęcia… a plotki okazywały się czasem błędne. Jeżeli ta taką by była, to Caslet jedynie wzmocni swoją pozycję, a już był oficerem operacyjnym drugiego co do ważności sztabu floty w całej Ludowej Republice. Jeżeli wróci na to stanowisko, będzie miał dojścia do naprawdę ważnych uszu, a wyraz jego oczu świadczył, że nie należy do tych, którzy zapominają i wybaczają…

— Towarzysz porucznik Janseci, towarzyszu komandorze — zameldował, podejmując błyskawiczną decyzję.

Caslet kiwnął głową.

A Janseci wyprężył się na baczność. Przeszło mu nawet przez myśl, by zasalutować, ale w ten sposób przyznałby się wszystkim, że powinien to zrobić na początku i że przestraszył się Casleta.

— Muszę sprawdzić pańskie dokumenty, towarzyszu komandorze — dodał prawie przepraszająco.

Caslet powoli wyjął je z kieszeni kurtki mundurowej i podał mu, starannie kryjąc rozbawienie na widok wartowników, którzy nie tylko wyprężyli się w postawie zasadniczej, ale i oddali mu honory. I to wszystko zwykłemu komodorowi marynarki…

Janseci przejrzał szybko dokumenty i podał mu je. Caslet spoglądał na jego wyciągniętą dłoń równo przez trzy sekundy, nim wziął je i schował.

— Cóż, towarzyszu poruczniku — powiedział powoli. — czy ktoś tu wie, dokąd dokładnie mam się udać?

— Oczywiście, towarzyszu komandorze. Pański przewodnik jest już w drodze i spodziewam się… — Janseci urwał i uniósł dłoń, przywołując podoficera, który właśnie wysiadł z jednej z dwóch wind. — Już jest… towarzysz mat Thomas zaprowadzi pana do kabiny.

— Doskonale — ton Casleta przestał był lodowaty: stał się jedynie zimny.

Odwrócił się, tak zgrywając ruchy, by znieruchomieć w chwili, w której mat skończył salutować i spytał:

— Towarzysz komandor Caslet?

— Tak — potwierdził, odsalutowując.

— W takim razie proszę za mną. — Thomas wziął dwie z trzech toreb, które załoga kutra dostarczyła w tymczasie, i skierował się ku windzie.

Caslet przerzucił przez ramię pasek trzeciej i poszedł za nim, zastanawiając się, skąd też ktoś taki jak Thomas wziął się na pokładzie Tepesa. W przeciwieństwie bowiem do Janseciego Thomas wywodził się z Ludowej Marynarki, co było widać po całym jego zachowaniu. Caslet zaś nie mógł zrozumieć, co mogło skłonić zawodowego podoficera do przeniesienia się na pokład… czegoś takiego. Już miał go o to spytać, ale doszedł do wniosku, że nie warto.

Po pierwsze nie była to jego sprawa, po drugie bał się tego, co mógł usłyszeć. Skoro niegłupi, wykształceni i jak się okazało w sumie uczciwi ludzie tacy jak Dennis LePic zostawali komisarzami ludowymi, a więc oficerami UB, bo wierzyli w obietnice Komitetu, to wolał nie wiedzieć, co mogło skłonić kogoś głupszego i bardziej prymitywnego do wstąpienia w szeregi Urzędu Bezpieczeństwa.



* * *


Kabina, do której mat Thomas zaprowadził Casleta, była mniejsza, niż przysługiwałaby komuś o jego randze na pokładzie okrętu Ludowej Marynarki, ale nie była celą. W obecnej sytuacji uznał to za dobry omen, ale nie wiązał z tym zbytnich nadziei. Blok więzienny Tepesa był naprawdę obszerny, a uciec i tak nie miał dokąd. Podziękował Thomasowi i zabrał się do rozpakowywania, co szło mu sprawnie, jako że miał dwadzieścia lat praktyki w przeprowadzkach z jednego okrętu na inny. Na wszelki wypadek wolał nie myśleć o tym, o czym niedawno się dowiedział — system Cerberus znajdował się sto siedemdziesiąt lat świetlnych od systemu Barnett, a więc krążownikowi liniowemu droga w jedną stronę zajmie prawie miesiąc, co da Ransom aż za dużo czasu. Nie tylko na przeniesienie go do celi.

A nie ulegało wątpliwości, że jeśli nie zacznie choć udawać grzecznego chłopca, to właśnie na to się suka zdecyduje. Albo na to, żeby zaoszczędzić sobie kłopotu i zostawić go w Piekle. Wniosek nie był miły, ale słuszny. Sytuację, w jakiej się znalazł, należało zacząć traktować jako problem taktyczny, jeśli miał zamiar spróbować się ratować. Kapitan okrętu uczy się w czasie pierwszej walki odsuwać na bok emocje albo nie wychodzi z tej walki żywy. Jemu mogło pomóc tylko przestrzeganie tych samych zasad. A że Ransom i UB stali się jego przeciwnikami, cóż: nie on o tym decydował. Dziwne tylko, jak pasowali do tej roli i jak łatwo przychodziło mu w ten sposób o nich myśleć…

Tyle tylko że w ten sposób szedł coraz bardziej drogą, którą nie chciał iść…

Rozmyślania i rozpakowywanie przerwał mu sygnał interkomu. Przyjrzał się urządzeniu podejrzliwie. Sygnał rozbrzmiał ponownie i Caslet stłumił chęć, by nie odebrać. Nie palił się, by się dowiedzieć, co nowego wymyśliła Ransom, ale nieodebranie byłoby nic nie dającą dziecinadą, toteż wcisnął klawisz i na ekranie pojawiła się kobieta w uniformie Urzędu Bezpieczeństwa.

— Towarzysz komandor Caslet? — spytała.

Kiwnął potwierdzająco głową.

— Doskonale. Jestem towarzyszka komandor Lowell, pierwszy oficer. Towarzysz kapitan Vladovich prosił, bym powitała pana na pokładzie.

— Dziękuję, towarzyszko komandor — odparł Caslet uprzejmie, mając silne podejrzenie, że Vladovich miał ochotę być wobec niego równie uprzejmy co on wobec Ransom.

— Poza tym mam pana poinformować — dodała Lowell — że towarzyszka sekretarz Ransom wraz z towarzyszem kapitanem Vladovichem wkrótce przeprowadzą pierwszą rozmowę z jeńcami. Będzie to wstęp do ich właściwego przygotowania, ale ma pan być przy nim obecny.

— Rozumiem, towarzyszko komandor — potwierdził, dziwiąc się uprzejmej formie: cóż, mogli sobie na nią pozwolić…

— W takim razie towarzysz porucznik Janseci… sądzę, że już się spotkaliście, tak?… Doskonale. Zaprowadzi on pana za pół godziny na miejsce.

— Będę gotów. Dziękuję towarzyszko komandor.

Lowell skinęła głową uprzejmie i wyłączyła się.

A Caslet spoglądał przez chwilę na ciemny ekran, nim otrząsnął się i wrócił do rzeczywistości.

— Janseci! — mruknął. — Cudownie! Ciekawe, czy ucieszy się na drugie spotkanie tak jak ja?

Ekran mu nie odpowiedział, więc westchnął i wrócił do rozpakowywania.



* * *


— Patrzcie, moi mili, co nam się tu zalęgło?!

Honor nie odwróciła głowy ani nawet oczu, by odszukać mówiącego. Stała bez ruchu, patrząc prosto przed siebie z kamiennym, nic nie mówiącym wyrazem twarzy. Ludzie zawsze pozostają ludźmi, gdziekolwiek by się znaleźli, i w każdej, a zwłaszcza w większej ich grupie, będą rozmaitego kalibru przestępcy. Dlatego każdy okręt został wyposażony w areszt, tyle że ten okręt nie miał aresztu, lecz całe bloki więzienne. Ostre oświetlenie, ponury szary kolor ścian i ostry zapach środków dezynfekujących wywierały przygnębiające wrażenie na wszystkich, którzy mieli pecha zostać jego mieszkańcami.

I bez wątpienia pomyślano je tak, by właśnie taki efekt wywierały, gdyż blok więzienny na pokładzie okrętu UB nie był jedynie miejscem przetrzymywania więźniów. Był pierwszym etapem w procesie redukowania ich do roli bezmyślnych posłusznych stworzeń, przy optymistycznym założeniu, że nie był też miejscem straceń.

Jej przynajmniej to ostatnie nie groziło. Na dodatek miała zupełnie jasny umysł, gdyż fale bólu Nimitza stały się słabo wyczuwalne. Nie wiedziała, czy jest to efekt starań Fritza, czy też odległości dzielącej ją od treecata, ale była za to wdzięczna. Chciałaby co prawda być przy Nimitzu, ale zdawała sobie sprawę, że jest to niemożliwe, a jego ból utrudniłby jej jakąkolwiek obronę przed tym, co ją czekało. Robiła więc co mogła, by przynajmniej chwilowo jak najmniej o tym myśleć, co nie było łatwe, ale przynajmniej częściowo się udawało.

— Zadziera nosa, dziwka jedna? — skomentował jej bezruch i milczenie ten sam głos. — Już my to zmienimy.

Ktoś prychnął, a potem rozległ się głos towarzyszki kapitan deSangro:

— Wybij to sobie ze łba, Timmons. Towarzyszka sekretarz Ransom chce ją mieć w Piekle nieuszkodzoną. A to oznacza, że jeśli coś jej się przytrafi, ktoś za to odpowie. A to na pewno nie będę ja.

— Hmpf! — parsknął Timmons i splunął.

Plwocina wylądowała na pokładzie dwa centymetry od buta Honor. Ta skrzywiła się w duchu z niesmakiem — żadna flota nie tolerowałaby podobnych zachowań, choćby z powodów czysto higienicznych, ale to przecież nie była flota, tylko banda kryminalistów.

— Żadnych uszkodzeń, tak? To ogranicza człowiekowi wolność i nie daje się rozwijać, deSangro! Żadnych przyjemności, tylko harówa…

— Biedactwo! Tylko się nie rozpłacz, robaczku. I załatw wreszcie te cholerne formalności! Mam lepsze zajęcia niż sterczeć tu i strzępić gębę. Pokwituj przyjęcie tej tutaj i nie będziesz musiał mnie oglądać.

— Gdzie ci się, cholera, spieszy?! — zdziwił się Timmons. — No już dobra, dawaj te kwity… zawsze gdzieś lecisz i lecisz…

Honor nadal się nie poruszyła. Timmons podpisał co trzeba, przyłożył kciuk do skanera i odebrał kopię od deSangro. Twarz Honor była tak pozbawiona wyrazu, że większość postronnych uznałaby to za rezygnację. Ale pomyśleć tak mógł tylko ktoś, kto nie widział jej ćwiczącej coup de vitesse czy fechtunek. Co prawda nie liczyła, by ta wiedza coś jej dała w tym akurat przypadku, natomiast umiejętności uzyskane dzięki znajomości sztuk walki były pożyteczne nie tylko podczas walki. Spędziła czterdzieści lat na uczeniu się dyscypliny, koncentracji i jeszcze paru rzeczy i wiedziała, że nigdy dotąd nie potrzebowała tych umiejętności tak bardzo jak teraz.

I jak będzie ich potrzebować w najbliższej przyszłości.

— No i gotowe — oznajmił Timmons, oddając dokumenty. — I co się było tak nerwic? Miłego dnia życzem towarzyszce łoficyjer.

— Cwaniak — prychnęła deSangro i skinęła na dwóch pozostałych członków konwoju.

Cała trójka podeszła do windy i Honor została sama z klawiszem.

Przez sekundę lub dwie nic się nie działo, po czym ktoś złapał ją za ramiona i gwałtownie obrócił. Gest był szybki i brutalny i miał zdezorientować, ale Honor odprężyła się, ledwie poczuła na sobie dłonie, i dała się ponieść sile przeciwnika tak jak przy amortyzacji ciosu na macie. W wyniku tego cały zaplanowany efekt diabli wzięli, za to ten, który nią szarpnął, stracił równowagę i musiał się jej przytrzymać, żeby nie paść na pysk. Zaklął pod nosem. Honor zaś uśmiechnęła się złośliwie — było to drobne zwycięstwo, ale w tej rozgrywce liczyło się każde — nawet najmniejsze.

Znalazła się teraz twarzą w twarz z Timmonsem i to, co zobaczyła, nie spodobało jej się ani trochę. Był parę centymetrów wyższy od niej i zdecydowanie szerszy w barach, ale nie o gabaryty chodziło. Twarz można by uznać za przystojną, jeśli ktoś lubi grubo ciosane rysy, a na kołnierzu kurtki nosił insygnia porucznika Ludowych Marines. Insygnia Marines mieli zresztą wszyscy, co dowodziło, że dozorcy więzienni uznawani byli za część sił lądowych. O ile naturalnie ktokolwiek poza nimi samymi traktował klawiszy jako cokolwiek zbliżonego do jakiegokolwiek wojska. Timmons miał starannie przycięte włosy, idealnie świeży mundur i białe, silne zęby, którymi błyskał w uśmiechu. Była to jednak tylko fasada — uśmiech nie miał odrobiny wesołości, w oczach zaś i mowie ciała widać było oczekiwanie i wściekłość, ale trzymaną pod kontrolą. Patrząc na niego, miała nieodparte wrażenie, że czuje zapach grobu i psującej się krwi.

Być może zresztą przez te lata z Nimitzem wyostrzył się jej własny zmysł empatyczny i była w stanie samodzielnie wyczuwać silne emocje. A być może znając je dzięki niemu, nauczyła się właściwie łączyć je z najdrobniejszymi szczegółami zachowania jak gesty, intonacja głosu czy wyraz oczu. Nie potrafiła tego powiedzieć, bo zawsze była razem z Nimitzem i to, że zna emocje rozmówcy, kładła na karb umiejętności treecata i łączącej ich więzi. Jednak teraz mimo że go nie było, co do dominujących uczuć i charakteru Timmonsa nie miała cienia wątpliwości. Był psychopatą-sadystą gorszym od deSangro bo o stopień głębiej posuniętym. Jemu mianowicie przyjemność sprawiało nie tylko zadawanie cierpień i oczekiwanie na nie, ale i sama wypełniająca go wściekłość. Tak jakby dodawała smaku oczekiwaniu, jakby panowanie nad sobą zwiększało przyjemność, gdy już zacznie się znęcać.

Tak ją to zaskoczyło, że na moment straciła samokontrolę, ale tylko na moment i Timmons tego nie zauważył, bowiem był zajęty czytaniem zawartości elektrokarty otrzymanej od deSangro.

Zajęło mu to dobre pięć minut, najwidoczniej zawierała dużo danych na jej temat, bo co chwila przewijał tekst. Po czym uniósł głowę i błysnął zębami w uśmiechu. Na jego widok Honor poczuła dreszcz — co prawda zwierzęta zamieszkujące Sphinxa nie były podatne na ziemskie choroby, ale miała dziwną pewność, że gdyby hexapuma mogła być chora na wściekliznę, to szczerzyłaby się podobnie.

— Mamy tu specjalny przypadek, chłopcy i dziewczęta — poinformował pozostałych. — To jest Honor Harrington. Jak sądzę, słyszeliście o niej?

Odpowiedziała mu fala złośliwych chichotów i śmiechów.

— Tak właśnie sobie myślałem — ocenił, uśmiechając się paskudnie. — W końcu się doigrała i zabierają ją do Piekła, żeby sobie trochę podyndała w krawacie. Szkoda.

Honor już w pełni odzyskała panowanie nad sobą, toteż stała, jakby to nie o niej była mowa, i patrzyła prosto przez niego, jakby był powietrzem. Nie podobało mu się to i wiedziała, że jej brak reakcji może okazać się niebezpieczny, ale żadne postępowanie z podobną bandą nie dawało gwarancji bezpieczeństwa.

— Tu napisali, że zabrała kumpli na wycieczkę — dodał, nie dając się ponieść złości — ale to wojskowi, więc będą jechać na górze, a ona sama jak palec z nami na dole. Prawie mi jej żal, biduli.

Zawtórowała mu kolejna fala chichotów.

Honor zaś trochę abstrakcyjnie zaczęła się zastanawiać, czy to przedstawienie jest zorganizowane na jej cześć, czy też Timmons lubi się zgrywać przed szerszą publicznością. Powód był naturalnie nieistotny, jako że konsekwencje praktyczne przynajmniej dla niej w obu przypadkach były identyczne.

— To jak to jest, że oni są wojsko, a ona nie? — zaciekawił się kapral o nie nachalnie inteligentnym (łagodnie rzecz ujmując) wyrazie twarzy. — Mundury wyglądają na takie same.

— Każdy może włożyć mundur, matole — wyjaśnił mu cierpliwie Timmons, najwyraźniej nie pierwszy raz tłumacząc coś oczywistego. — Ważne jest, co piszą. A o niej napisali tu, że oprócz tego, że jest wrogiem ludu, znaczy nas, co widać, jest też masowym mordercą. Co znaczy, że mamy tu cywilnego więźnia, którego żadne tam denebskie konwencje czy inne gówno nie dotyczą. Czyli możemy zapomnieć o tych wszystkich zasranych zasadach traktowania jeńców wojennych.

— A, cholera — ucieszył się kapral.

— Hayman, przestań myśleć jajami! — ostudził go Timmons. — Słyszałeś, że szefowa chce mieć ją całą i zdrową na pokazówkę, więc wybij sobie ze łba, że będziesz się z nią zabawiał.

— Jak tak, to trudno — westchnął Hayman — ale szkoda cholera, żeby się taki towar zmarnował.

— Kto ci powiedział, że musi się zmarnować? — zdziwił się Timmons. — Może się poczuć samotna i mieć ochotę na jakieś towarzystwo, jak sobie posiedzi w izolatce tydzień czy dwa…a co się wyprawia między dwiema pełnoletnimi osobami odmiennych płci, albo niekoniecznie odmiennych… to już nie moja sprawa. Ja tylko ostrzegam, żeby śladów nie było, bo ci nogi z dupy powyrywam. Jasne?

— Co nie ma być jasne? — Hayman wyraźnie poweselał.

— No widzisz? Teraz czas się zabrać za formalności i przyjąć nowego więźnia. Ty, Bergren, będziesz za to odpowiedzialny — oznajmił Timmons bardziej rzeczowo i wręczył elektrokartę krępemu sierżantowi. — Tu napisali, że ma sztuczne oko — dodał — pamiętasz, mam nadzieję, zasady dotyczące implantów. Ściągnij tu Wade’a, niech je wyłączy. A jak nie będzie umiał, wezwij chirurga.

— Tak jest, towarzyszu poruczniku. A reszta?

— Co: a reszta?! To skazaniec, nie wizytatorka, towarzyszu sierżancie, więc będziecie łaskawi przestrzegać wszystkich standardowych procedur: przeszukanie, zmiana odzieży, przeszukanie otworów ciała, obcięcie włosów, badanie lekarskie, szczepienie zakaźne. Mam dalej przypominać? A skoro szefowa chce ją mieć całą i zdrową, lepiej ją na wszelki wypadek traktować jako typ samobójczy. — Timmons nagle wyszczerzył się radośnie. — I to z zastosowaniem pełnych środków ostrożności. Chcę, żeby została przeszukana, dokładnie przeszukana, jasne? Za każdym razem, gdy drzwi jej celi zostaną otwarte. To obejmuje też posiłki.

— Jasne, towarzyszu poruczniku — rozpromienił się Bergren. — Dopilnuję tego.

Po czym złapał Honor za kołnierz kurtki.

— Idziemy! — warknął.

I pociągnął ją za sobą.

Ponieważ był silny i niski, szarpnięcie przygięło ją i w tej niewygodnej pozycji zatoczyła się za nim. Było to upokarzające i naturalnie rozmyślne, ale nie zareagowała. Upokorzeń z pewnością czekało ją więcej.

— Moment — rozległ się głos Timmonsa.

Bergren posłusznie odwrócił się, ciągnąc Honor za sobą, i znieruchomiał, nie puszczając jej kołnierza. Timmons podszedł do nich, ujął dwoma palcami podbródek Honor i zadarł go, by spojrzała mu w oczy. Było to lekceważące podejście, jak do dziecka, ale nie stawiała oporu — uniosła głowę, czując już lekki nacisk jego palców, i dostrzegła w oczach Timmonsa błysk rozczarowania. Gdyby się opierała, mógłby użyć siły.

— Jeden drobiazg, laluniu — oświadczył. — Czasami trafia się nam tu cwaniak przekonany, że nie ma już nic do stracenia, i zaczyna rozrabiać. Czytałem, że jesteś z planety o zwiększonej grawitacji i ćwiczyłaś walkę wręcz. I wiesz, że nie możemy cię uszkodzić. Więc tak sobie pomyślałem, że możesz kombinować, żeby się nam bezkarnie stawiać. Chcesz, próbuj, tylko pamiętaj, że masz tu po sąsiedzku parunastu kumpli, co do których nie ma żadnych ograniczeń w kwestii uszkodzeń ciała. Za każdym razem, kiedy zaczniesz sprawiać kłopoty, po prostu pójdziemy tam i obijemy któremuś mordę. Albo połamiemy łapy dla odmiany. To wszystko, laluniu.

Puścił jej podbródek, uśmiechnął się i polecił Bergrenowi:

— Zabieraj ją i poznaj bliżej. O wynikach zamelduj!



* * *


— I co? Możesz mu pomóc?

Fritz Montoya uniósł głowę znad leżącego na posłaniu Nimitza. Wraz z McKeonem, Venizelosem, LaFolletem i Ansonem Lethridgem jako najstarsi rangą oficerowie płci męskiej trafili do jednej celi. Ponieważ miała sześć posłań, mogli na dodatkowym położyć Nimitza, który w czasie przelotu stracił przytomność. Oddychał jednak równomiernie, choć płytko. Dzięki brakowi przytomności Montoya mógł go zbadać, nie wywołując coraz bardziej chrapliwych okrzyków bólu. Poza posłaniami i stalowym zestawem łazienkowym cela była absolutnie pusta i przez to zupełnie bezosobowa.

— Nie jestem pewien — przyznał — za mało wiem o treecatach… choć w sumie nikt nie wie o nich wystarczająco dużo…

— Ale coś przecież wiesz, jesteś niegłupi chłop! — jęknął LaFollet klęczący obok posłania i delikatnie trzymając jedną dłoń na boku treecata.

Sam miał imponujący siniak na napuchniętym policzku, malowniczy strup na łuku brwiowym i poruszał się kulejąc. Na dodatek jak Montoya podejrzewał, miał wybity lewy bark, ale od samego początku pobytu w celi całą uwagę poświęcał stanowi Nimitza.

— Wiem, że ma złamane prawe środkowe ramię i przedramię. I żebra w okolicy środkowej. Kolba trafiła go z góry i z boku i jestem prawie pewien, że staw barkowy i bark też poszły — wyjaśnił Montoya. — Natomiast nie sądzę, żeby uszkodzony został kręgosłup, ale głowy bym za to nie dał. I za mało wiem o jego anatomii, by mieć pewność, że dobrze poskładam kości, które na pewno są połamane. A raczej że poskładałbym je w normalnych warunkach. Prawie na pewno staw barkowy będzie potrzebował chirurgicznej rekonstrukcji, a o tym tu i teraz nie ma nawet co marzyć.

— Czy… — LaFollet odchrząknął — czy chcesz powiedzieć, że on umrze?

Montoya westchnął.

— Chcę powiedzieć, że nie wiem, Andrew — przyznał łagodnie. — Pewne objawy są dobre: najważniejsze, że nie ma krwawienia z nosa ani z pyska. To i stały oddech wskazują, że połamane kości nie uszkodziły płuc. Nie czuję też żadnego rosnącego obrzęku wewnętrznego, co sugeruje brak wewnętrznego, krwawienia, albo tak minimalne, że nie będzie miało znaczenia. Gdybym miał coś, co mógłbym wykorzystać jako łupki, przynajmniej unieruchomiłbym mu łapę i bark, co powinno zapobiec dalszym uszkodzeniom, ale poza tym… Poza tym niewiele mogę zrobić. To, czy przeżyje czy nie, bardziej zależy od niego niż ode mnie. Dobrze, że treecaty są odporne na zranienia.

— Wiem — LaFollet wstał i pogłaskał Nimitza po nieuszkodzonej górnej części ciała. — Nigdy się nie poddał… to i teraz się nie podda.

— Mam nadzieję, ale…

Montoya urwał, słysząc odgłos otwierających się drzwi, w których stanął arogancki porucznik w czarnym uniformie. Porucznik wkroczył do celi, a w ślad za nim dwóch funkcjonariuszy uzbrojonych jak zwykle w automatyczne strzelby systemu flechette. Jeńcy odruchowo zmienili pozycje, skupiając się frontem ku niemu, co wywołało pogardliwe prychnięcie.

— Wstawać! — warknął. — Towarzyszka sekretarz Ransom chce was widzieć!

— Obawiam się, że to absolutnie nie wchodzi w grę — oznajmił chłodnym, rozkazującym głosem Montoya.

Nikt, kto nie widział go przy pracy nad rannym na pokładzie wstrząsanym kolejnymi trafieniami, nie miał okazji poznać tego tonu, toteż zaskoczył wszystkich. Najbardziej porucznika, ale ten też najszybciej zareagował, chcąc odzyskać autorytet w oczach podwładnych wymieniających już porozumiewawcze uśmieszki.

— Widzę, że mamy błazna na pokładzie! — prychnął i dodał zupełnie innym tonem: — To pierwsze i jedyne ostrzeżenie: tu nie ty ustalasz zasady, tylko my! I jak każę ci skakać, to masz kurwa skakać!

— Odnośnie do ustalania zasad to sekretarz Ransom osobiście poleciła mi utrzymać przy życiu tego treecata — oznajmił jeszcze zimniejszym tonem Montoya, nie kryjąc już zupełnie lekceważenia dla oficerka. — Proponuję więc, żebyś sprawdził, czy mówiła poważnie, czy może się rozmyśliła, zanim zrobisz z siebie idiotę, odciągając mnie od niego.

Porucznika aż cofnęło z wściekłości, ale jeszcze szybciej niż poprzednio zadziałał instynkt samozachowawczy. Zawahał się tylko na moment, nim polecił jednemu z podkomendnych:

— Skontaktuj się z towarzyszką kapitan i sprawdź, czy chcą doktorka, czy ma zostać ze zwierzakiem.

— Rozkaz, towarzyszu poruczniku! — funkcjonariusz strzelił obcasami i wyszedł na korytarz.

Wrócił po paru minutach, wyprężył się i wyrecytował:

— Towarzyszka kapitan każe zostawić doktora i przyprowadzić resztę!

— Dobrze — porucznik spojrzał na McKeona i wskazał kciukiem drzwi. — Słyszeliście, więc ruszcie dupy.

Nikt się nie poruszył — wszyscy jeńcy spoglądali na McKeona.

Porucznik zacisnął wargi i dał krok ku niemu. I zamarł, widząc chłodny i kalkulujący wzrok traktujący go jak mebel.

— Istnieje granica ile razy zdążycie nam przyłożyć kolbami, nim ktoś z nas zabierze wam zabawkę — powiedział spokojnie McKeon. — A wtedy starsi pobawią się z wami, chłopcze.

Oficerek otrząsnął się z widocznym trudem.

— Masz prawdopodobnie rację — przyznał. — Więc dlaczego nie mielibyśmy zacząć strzelać jako pierwsi?

— Bo to ty musiałbyś wydać rozkaz, a masz jaja mniejsze od mózgu i potrzebujesz rozkazu w trzech egzemplarzach, żeby się wysrać — odparł rzeczowo i z całkowitym lekceważeniem McKeon, po czym skinął na pozostałych jeńców i powiedział: — Idziemy, panowie. Dostaliśmy zaproszenie, a kobietom podobno nie powinno pozwolić się czekać. Nawet takim jak ta…



* * *


Warner Caslet nade wszystko chciał znaleźć się gdzie indziej. Nieistotne gdzie, byle nie tu. I to ledwie stanął w progu sali gimnastycznej dla załogi. Przyrządy do ćwiczeń zwalono w rogu boiska na podobieństwo szczątków dawno wymarłych dinozaurów, a całą salę obstawiono uzbrojonymi w nieodłączne strzelby strażnikami. Na środku ustawiono stół przykryty byle jak flagą Ludowej Republiki. Za stołem zasiedli Ransom i Vladovich, a za Ransom jak zwykle stali dwaj ochroniarze. Dwie ekipy z holokamerami zostały rozstawione w strategicznych punktach, tak by nic im nie umknęło, a całość wyglądała jakoś tak upiornie nierealnie.

Z pewnością przyczyniało się do tego miejsce — rozumiał konieczność użycia sali gimnastycznej, gdyż nigdzie indziej na pokładzie nie pomieszczono by wszystkich, i to tak, jak sobie tego życzyła Ransom, mając na względzie odpowiedni efekt wizualny. Natomiast tło, jakie stanowił sprzęt rekreacyjny, piłki i cała reszta przedmiotów, których przeznaczeniem była rozrywka i odpoczynek, powodowało, że wszystko inne było po prostu nie na miejscu.

Nikogo naturalnie nie interesowało jego zdanie w tej kwestii. Janseci doprowadził go do stołu, Ransom zaszczyciła go spojrzeniem, ale ponieważ wszystko było już nagrywane, nie odezwała się słowem. Wskazała jedynie krzesło ustawione z boku w sporej odległości od tych, które zajmowali ona i Vladovich. Caslet usiadł, przyznając w duchu, że sama potrafiła wywierać wrażenie — nadal czuł wściekłość, ale nawet mu przez myśl nie przeszło, żeby się postawić. Cóż, między aroganckim poruczniczyną a trzecią czy drugą w kolejności osobą w państwie była pewna istotna różnica…

Dopiero co zdążył usiąść, gdy z korytarza dobiegł odgłos wielu zbliżających się równocześnie osób. Caslet spojrzał w stronę wejścia i zacisnął zęby, widząc, w jakim stanie są jeńcy. Konwojenci w zasadzie ich nie popychali, bo niewiele by to dało — część nie mogła po prostu iść szybciej, a niektórzy nie byli w stanie tego zrobić bez pomocy. Geraldine Metcalf na przykład miała kłopoty z samym choćby utrzymaniem równowagi, w czym nie było nic dziwnego — opuchlizna na lewym policzku uniemożliwiała jej otwarcie oka, a na czole miała imponujący strup zakrzepniętej krwi dziwnie przypominający odbicie kolby strzelby. Prawe oko, choć mrugała nim gwałtownie, nie bardzo potrafiło się zogniskować na czymkolwiek i gdyby nie pomocna dłoń Marcii McGinley, która ją prowadziła i podpierała, po prostu nie utrzymałaby pionu.

Część z wprowadzonych Caslet znał z okresu swego pobytu na pokładzie HMS Wayfarer. Scotty Tremaine… Andrew LaFollet, James Candless… do wściekłości doszedł wstyd, gdy dostrzegł, że i oni go rozpoznali. Zmusił się, by spojrzeć każdemu z nich w oczy w nadziei, że zorientują się, co oznacza jego izolacja, ale z wyrazów ich twarzy nie potrafił niczego odczytać. Przeniósł wzrok na resztę jeńców… łącznie było ich dwudziestu trzech, w tym kilku oficerów z Prince Adriana: sztabowców Harrington, 3 gwardzistów i 8 podoficerów. Ponad połowy nie potrafił zidentyfikować czy przypisać do funkcji, zwłaszcza jeśli chodziło o podoficerów, ale gębę Horacego Harknessa rozpoznałby wszędzie. Swoistą zagadkę stanowiło to, że sporo oficerów krążownika wysłano do systemu Tarragon, a wybrano tych właśnie dziewięciu podoficerów. Sądząc z ich min, też byli tym zaskoczeni, ale stali spokojnie wraz z oficerami, czekając na dalszy rozwój wydarzeń.

Kiedy jeńcy zostali ustawieni w szeregu, w sali gimnastycznej zapanowała cisza.

Cisza zaczęła się przeciągać, gdyż Ransom przyglądała się jeńcom surowo, najwyraźniej czekając, aż ekipa nagrywająca ją z profilu, by lepiej ująć stalowe spojrzenie, nagra wystarczającą ilość materiału. W końcu najwidoczniej uznała, że dała im dość czasu, bowiem odchrząknęła i oświadczyła chłodno:

— Jesteście naszymi więźniami, a już same mundury, które nosicie, wystarczą, by wiedzieć, że jesteście wrogami ludu, ale Ludowa Republika okazałoby wam względy należne jeńcom wojennym, gdybyście nie ujawnili swej prawdziwej natury, atakując bez powodu naszych żołnierzy na planecie Enki. Co więcej, zabiliście i poraniliście ponad dziesięciu z nich, i mordując, wyrzekliście się ochrony, jaką mógł wam zapewnić status jeńca wojennego. Mówię to po, to żebyście jasno i bez złudzeń zrozumieli swoją sytuację.

Zrobiła przerwę i w sali zapanowała ponura, znacznie groźniejsza atmosfera, gdyż jasnym się stało, iż jest to wstęp do czegoś znacznie groźniejszego. Tylko nikt nie miał pojęcia do czego.

— Waszym miejscem przeznaczenia jest obóz Charon na planecie Hades — podjęła Ransom i uśmiechnęła się lodowato. — Jestem pewna, że słyszeliście i o obozie, i o planecie różne historie i mogę was zapewnić, że wszystkie były prawdziwe. Nie podejrzewam, by komukolwiek z was spodobał się pobyt tam… a będzie to naprawdę długi pobyt. Ludowa Republika zdaje sobie jednak sprawę, że niektórzy z was, być może nawet wielu zostało wprowadzonych w błąd przez rządzących wami imperialistów. Obywatele plutokratycznych państw nigdy nie mają nic do powiedzenia, gdy ich burżuazyjni władcy decydują się rozpętać kolejną pożogę wojenną. Ponieważ Komitet Bezpieczeństwa Publicznego jest przedstawicielem ludu walczącego z plutokracją, burżuazją i imperializmem, jego obowiązkiem jest wyciągnąć pomocną dłoń do ofiar imperialistycznego reżimu, zwłaszcza zaś ofiar tożsamych klasowo. I dlatego jako członek Komitetu mam prawo ofiarować wam możliwość odstąpienia od przywódców, którzy was okłamali i wykorzystali, by osiągnąć swe egoistyczne i imperialistyczne cele.

Ponownie przerwała i atmosfera w sali gimnastycznej znów uległa zmianie. Większość jeńców gapiła się na nią z takim osłupieniem i niedowierzaniem, jakby zwątpili we własny słuch czy też zdolność rozumienia ludzkiej mowy. Caslet co prawda nie wytrzeszczał jak oni oczu, ale całkowicie podzielał ich zaskoczenie. Podobnie jak większość obywateli Ludowej Republiki, widział przyznania się do winy „zbrodniarzy wojennych” i ani przez moment w żadne nie wierzył. Generalnie można było podzielić je na trzy typy.

Najczęściej było to mechaniczne powtarzanie wyuczonego, a napisanego przez kogoś innego tekstu, przez przerażonych i jąkających się ludzi o rozbieganym wzroku, albo też mało wyraźne bełkotanie ofiar znajdujących się pod wpływem narkotyków czy też innych środków odurzających. Okazjonalnie zdarzały się bardziej autentyczne wystąpienia nie wyglądające na pierwszy rzut oka na tandetną, nachalną propagandę, ale Warner zbyt długo służył w wojsku, by mieć złudzenia. W każdej grupie, zwłaszcza dużej znajdą się oportuniści bez charakteru czy osobnicy bez moralności, gotowi zrobić wszystko, by przypodobać się nowemu panu. W wojsku ich procent był ani mniejszy, ani większy niż w każdej innej licznej grupie, a więc tacy musieli się też znaleźć wśród jeńców. Bez trudu przekonali sami siebie do kolaboracji, widząc, co ubecy robią z opornymi.

Natomiast nie mógł uwierzyć, że Ransom jest aż tak głupia czy zadufana w sobie, by szukać ochotników wśród tego grona, i to na dodatek przed kamerami. Cokolwiek by wciskała Prolom, powinna wiedzieć, jak doprowadzono do tamtych wypowiedzi, a jeśli sądziła, że pustą, pełną frazesów gadaniną skłoni do zdrady kogoś, kto służył pod Harrington, była głupsza niż ustawa przewiduje. I znacznie głupsza niż oceniał to dotąd Warner Caslet.

Przyglądał się bardziej Ransom niż jeńcom, jako że miejsce, które mu wyznaczono, umożliwiało robienie tego dyskretnie. Im dłużej trwała cisza, tym Ransom silniej zaciskała zęby, a na jej policzkach pojawiały się coraz silniejsze wypieki…

A więc jednak była głupsza niż sądził…

— Powiem otwarcie, bo być może mnie nie zrozumieliście — oznajmiła, nie kryjąc już groźby. — Ludowa Republika gotowa jest okazać łaskę tym z was, którzy rozpoznając, że byli narzędziem zbrodni zorganizowanej i przeprowadzonej przez wasze władze, zechcą uwolnić się i odciąć od nich. Może pranie mózgu, któremu was poddano, ma trwalsze skutki, niż sądziliście, i uważacie, że haniebna jest zdrada i przejście na stronę przeciwnika. Byłaby to prawda, gdybyście rzeczywiście zdradzili kogoś poza swymi imperialistycznymi mocodawcami i przeszli na stronę wroga. Wy jednakże jedynie powrócicie tam, gdzie jest wasze prawdziwe miejsce: w szeregi ludu toczącego słuszną i sprawiedliwą walkę z ciemiężycielami. Przemyślcie dokładnie tę propozycję i dobrze się zastanówcie, nim ją odrzucicie, bo nie zostanie już powtórzona. Obojętne ilu z was chciałoby z niej skorzystać po zapoznaniu się z warunkami panującymi w obozie Charon.

Po czym pochyliła się do przodu, oparła łokcie na stole i przyjrzała się kolejno każdemu z jeńców płonącym lodowatym ogniem wzrokiem. Wyglądała jak mały, ale wściekły drapieżnik, który właśnie uciekł z klatki i teraz wybiera ofiarę. Kilka osób poczuło się nieswojo, co dało się zauważyć po ich zachowaniu, ale nikt się nie odezwał.

W końcu Ransom prychnęła gniewnie i usiadła prosto.

— Doskonale — oznajmiła, nie kryjąc wściekłości. — Wybraliście, ale wątpię, czy będziecie z tego zadowoleni. Zabrać wrogów ludu do klatek!

— Momencik! — rozległ się nagle głos z szeregu i wszystkie głowy odwróciły się jak jedna.

Głos należał do barczystego, zaczynającego siwieć kapitana, którego Caslet nie znał. Wyszedł on przed szereg, ignorując spojrzenia strażników, i stanął. Ransom przekrzywiła głowę, przyglądając mu się przez chwilę, po czymś zapytała:

— Pan jesteś?

— Kapitan Alistair McKeon.

— I chcesz się pan przyłączyć do ludu w jego słusznej walce z imperialistycznymi wyzyskiwaczami? — spytała, nie kryjąc sarkazmu.

McKeon zignorował pytanie.

— Jako najstarszy rangą wśród obecnych oficer Królewskiej Marynarki — oznajmił wypranym z emocji tonem — składam formalny protest przeciwko maltretowaniu fizycznemu i psychicznemu moich podkomendnych. I żądam natychmiastowego widzenia z komodor Harrington!

— Tu nie Królewska Marynarka! — warknęła Ransom. — A protesty i żądania nie wywierają na mnie żadnego wrażenia. Jedyne prawa, jakie wszyscy macie, to te, które zdecydował się dać wam lud, a w tej chwili nie widzę żadnego powodu, by dać wam jakiekolwiek. A co się tyczy Harrington, zobaczycie ją wszyscy w dniu, w którym zawiśnie!

— Zgodnie z konwencją denebską… — zaczął McKeon” ale Ransom zerwała się i warknęła:

— DeSangro!

W następnej sekundzie najbliższy wartownik na znak deSangro walnął McKeona kolbą strzelby w twarz. Alistair padł jak ścięty, plując krwią i wybitymi zębami. Venizelos ruszył ku niemu, ale powstrzymali go Scotty Tremaine i Anson Lethridge. Do McKeona podszedł chirurg — porucznik Walker — ale niewiele mógł mu pomóc. Posłał jedynie wartownikowi, który go uderzył, takie spojrzenie, że tamten aż się cofnął. Walker pomógł McKeonowi wstać i otarł mu krew z brody i policzków. McKeon przy jego pomocy utrzymał pion, choć chwiał się na nogach. Otarł wierzchem dłoni usta, przyjrzał się własnej widocznej na dłoni krwi i wypluł kawałek zęba. Po czym spojrzał na Ransom i powiedział nieco tylko niewyraźnie, gdyż nader starannie wymawiał słowa:

— Mam nadzieję, że nagranie wyszło dobrze. To będzie istotny dowód na twoim procesie po zakończeniu wojny!

Ransom zbladła.

A Caslet przez moment obawiał się, że McKeon przesadził i za moment zginie. Ransom zdołała jednak nad sobą zapanować — odetchnęła głęboko i oświadczyła:

— Jeżeli po tej wojnie będą jakieś procesy to nie mnie będą sądzić, a nikt z was ich nie doczeka. Towarzyszko kapitan deSangro!

Wskazała ruchem głowy wyjście.

Towarzyszka kapitan deSangro wywarczała rozkaz i konwojenci zaczęli wypychać jeńców w stronę drzwi. A Caslet zapadł się w sobie, czując niesmak i nie wiedzieć czemu klęskę. Poszło znacznie lepiej niż się obawiał, pomimo że McKeon ucierpiał, ale było to parodią wszystkiego, w co nauczono go wierzyć i…

— Zara! Chwilka! Mówię, że chwilka, nie?!

Głęboki, dudniący głos rozległ się tak niespodziewanie i z taką siłą, że wszyscy podskoczyli i spojrzeli w kierunku, z którego dobiegał. Należał on do bosmanmata Harknessa, który stał uparcie w miejscu, nawet nie opierając się ubekowi, który próbował go wypchnąć z sali, ale ignorując jego wysiłki. Na twarzy zaś Harknessa widać było taką panikę, jakiej Caslet w życiu nie spodziewał się na niej ujrzeć.

— Zara! — krzyknął Harkness i zaproponował grzecznie ubekowi: — Poszedł won! Poczekajcie! Ja nie jestem żaden tam bohater i nie chcę do żadnego zasranego obozu Charon!

— Bosmanmacie Harkness! — warknął Venizelos. — Co do…

I zamilkł z jękiem, gdy kolba trafiła go w brzuch, składając we dwoje.

Harkness nawet nie odwrócił głowy, wpatrując się z desperacką nadzieją w Ransom.

— Proszę posłuchać, ma’am…towarzyszko czy sekretarko, czy jak tam się mówi… we flocie jestem prawie pięćdziesiąt cholernych lat i nie zgłaszałem się na żadną wojnę, ale to była moja praca, nie? A przynajmniej oni mi tak powiedzieli, a to było jedyne zajęcie, jakie znam i umiem robić. Ale przez te wojnę nic więcej nie zarabiam, a nie mam zamiaru gnić w jakimś pieprzonym więzieniu, bo jakiemuś bogatemu kutasowi zachciało się wojny!

— Harkness, nie! — jęknął Scotty Tremaine, przyglądając się podoficerowi z pełnym przerażenia niedowierzaniem.

Też zarobił za to cios kolbą. Padł na pokład z łomotem i tym razem Harkness odwrócił głowę.

— Przykro mi, sir — oznajmił chrapliwie — ale nie jestem oficerem. Może pan ma ochotę na bohaterską śmierć. Ja jestem prosty człowiek i sam pan wie, ile razy mnie degradowali, nim dostałem te naszywki… Jak pani proponuje przeniesienie, ma’am to ja się na nie piszę!

Ostatnie zdanie powiedział, patrząc na Ransom z mieszaniną wstydu, strachu i zdecydowania.



ROZDZIAŁ XXIV

— Ona co?!

Rob Pierre wpatrywał się w ekran z wściekłym niedowierzaniem, co widząc jego rozmówca z trudem przełknął ślinę. Miał w klapie identyfikator głoszący: L. Boardman, drugi zastępca dyrektora do spraw informacji. I nie ulegało najmniejszej wątpliwości, że nie ma żadnej ochoty na kontynuowanie tej rozmowy.

— Mogę przesłać nagrania, towarzyszu przewodniczący — zapewnił tak pospiesznie, że prawie zaczął się jąkać w sposób typowy dla urzędasów, gdy próbują uniknąć winy za szefa. — Chodzi mi o to, że ja sam niewiele wiem, a one na pewno wytłumaczą wszystko jaśniej niż ja zdołam i dlatego…

— Zamknij się! — warknął lodowato Pierre i Boardman wykonał polecenie natychmiast.

Dopiero po chwili przypomniał sobie, żeby zamknąć też usta.

Pierre zaś spoglądał na niego wściekle przez naprawdę długą chwilę, nim zdołał zmusić się do odwrócenia wzroku. Przerażenie tej męskiej biurwy podkreślało dzielącą ich przepaść, mimo że dupek był jednym z zastępców Ransom, więc całkiem wysoko stojącym w hierarchii Ludowej Republiki. Co w niczym nie zmieniało faktu, że mógł go zniszczyć tak dosłownie, jak i w przenośni w ciągu czasu potrzebnego na wypowiedzenie jednego zdania. I obaj o tym wiedzieli.

Taka władza była niebezpieczna, bo korumpowała błyskawicznie i cały czas trzeba się było mieć przed tym na baczności. A im bardziej był zmęczony, tym trudniej było mu powstrzymać się przed pofolgowaniem zachciance i rozładowaniem się w najszybszy i najprzyjemniejszy sposób. Skoro wszystko sprzysięgło się przeciw niemu, to co złego byłoby w chwilowym choćby rozładowaniu się na zwiastunie kolejnych kłopotów…

Odetchnął głęboko, odchrząknął i ponownie spojrzał na ekran.

— Oczywiście, że chcę obejrzeć te nagrania — powiedział nieskończenie cierpliwym tonem, z którego „idioto” wynikało w sposób oczywisty. — Natomiast teraz chcę usłyszeć streszczenie tego co najważniejsze.

— Tak, rozumiem, natychmiast — Boardman praktycznie przyjął na siedząco pozycję zasadniczą i omal nie zasalutował.

Jego ręce znajdowały się poza zasięgiem kamery, ale sądząc po ruchu ramion, gorączkowo szukał czegoś na biurku, a szelest papierów świadczył, że chodziło o wydruk. W końcu znalazł go, gdyż otarł pot z czoła i zaczął go przeglądać, mrucząc do siebie pod nosem. Wreszcie uniósł głowę i uśmiechnął się w sposób nieodmiennie kojarzący się z wazeliną.

— Więc tak, towarzyszu przewodniczący: według informacji mojej asystentki, towarzyszki Mancuso, towarzysz kontradmirał Tourville… tak, zgadza się, Tourville Lester zdobył kilka okrętów Królewskiej Marynarki, w tym krążownik, na pokładzie którego znajdowała się Honor Harrington.

I urwał, spoglądając na wydruk, jakby własnym oczom nie wierzył i spodziewał się, że tekst gotów zmienić się w każdej chwili. Było to całkiem zrozumiałe, biorąc pod uwagę, że dotąd Harrington regularnie wychodziła zwycięsko z każdego starcia, a niejako przy okazji niweczyła najlepiej nawet zaplanowane operacje. Przerwa zaczęła się jednak za bardzo przeciągać i Pierre poczuł rosnącą irytację. Odchrząknął znacząco, ponownie podrywając Boardmanana baczność i przywracając go do rzeczywistości.

— Ja… tego… przepraszam, towarzyszu przewodniczący. No więc jak już powiedziałem, po złapaniu Harrington towarzysz kontradmirał wysłał meldunek do dowództwa obrony Barnett, gdzie przebywa towarzyszka sekretarz Ransom. Została naturalnie o wszystkim poinformowana, a ponieważ propagandowy aspekt sukcesu był dla niej oczywisty, poleciła, by towarzysz Tourville przywiózł Harrington do systemu Barnett.

— To akurat doskonale rozumiem! — warknął Pierre. — Natomiast chcę wiedzieć, co do nagłej cholery nawywijała potem i dlaczego!

Boardman skurczył się i rozglądał w panice, wiedząc, że nie ma dokąd uciec. Publiczne starcia między członkami Komitetu zdarzały się rzadko, ale kiedy już się zdarzyły, regułą było „zniknięcie” jednego z adwersarzy wraz z większością świadków. Pierre zazwyczaj uważał, by publicznie nie zrobić i nie powiedzieć nic, co mogło zostać uznane za ostrą krytykę któregoś z członków Komitetu. Nie dlatego że się na nich nie wściekał, ale dlatego, że przy swojej władzy wolał nie okazywać, że się wścieka. Gdyby starł się z kimś publicznie, nie miałby bowiem innego wyjścia niż eliminacja przeciwnika, kimkolwiek by on był. Każde bowiem inne postępowanie osłabiłoby jego autorytet i pozycję.

Boardman o tym wszystkim wiedział… i wiedział też, że wściekłość Pierre’a na Ransom na pewno odbije się i na nim jako jej bliskim współpracowniku. I z całą pewnością nie odbije się dobrze. Naturalnie jeżeli nie pozostanie wobec niej lojalny, a ona jakoś to przetrwa i dowie się o tym, a dowie się na pewno, to skończy jeszcze gorzej — Pierre mógł go zabić szybciej, za to boleśniej i bardziej pomysłowo. Tyle że chwilowo Ransom była o lata świetlne stąd, a Pierre ledwie o sześćdziesiąt pięter wyżej…

Gryzipiórek zmusił się do spojrzenia w oczy towarzyszowi przewodniczącemu i powiedział z zadziwiającą stanowczością:

— Nie znam wszystkiego, co obmyśliła, nie byłem tam i nie miałem czasu obejrzeć wszystkich nagrań. Ale ze scenariusza, który otrzymałem, wynika, że przypomniała sobie o wyroku skazującym Harrington na śmierć jeszcze przed wojną, za poprzedniej władzy, no i… i zdecydowała się osobiście dostarczyć ją do obozu Charon i dopilnować wykonania tego wyroku, towarzyszu przewodniczący.



* * *


— Czy możemy ją powstrzymać? — spytała chrapliwie Esther McQueen.

Wraz z Saint-Justem siedziała przed olbrzymim biurkiem, za którym zasiadał Pierre, i nie próbowała nawet ukrywać, że jest wściekła. Zaczęła wreszcie orientować się w nowych obowiązkach i odkryła przy okazji, że ministerstwo wojny jest w jeszcze gorszym stanie, niż się obawiała. Miała aż za dużo problemów i roboty. Sytuacja jako żywo przypominała problem z mityczną stajnią Augiasza i naprawdę nie potrzebowała dodatkowych komplikacji wynikających z czyjejś bezdennej głupoty.

— Nie widzę sposobu — odpowiedział Saint-Just. — Kurier od Theismana opuścił Barnett trzy dni po odlocie Cordelii. Teraz dzieli ją od systemu Cerberus sześć dni drogi, a kurier wysłany stąd potrzebuje siedmiu dni na dotarcie do celu.

— Przecież nie każe powiesić Harrington, ledwie dotrze na miejsce! — zirytowała się McQueen. — Można spróbować i powinno się udać!

— Obawiam się, że nie zrozumiała pani podstawowego problemu, towarzyszko admirał — powiedział ciężko Pierre. — Nawet gdyby kurier zdążył na czas, nie możemy zakazać jej wykonania egzekucji.

— A to dlaczego? — zmusiła się w ostatnim momencie do złagodzenia tonu, nie kryjąc, ile wysiłku ją to kosztowało.

Pierre westchnął, żałując, iż nie może udać, że jej reakcja jest nie na miejscu.

— Ano dlatego, że ona puściła już swój cholerny „wywiad” w obieg — odparł Saint-Just za niego. — Nasi obywatele, już wiedzą co ma zamiar zrobić, dziennikarze z Ligi Solarnej też. Musieli już przesłać stosowne materiały do swoich oddziałów na terenie Sojuszu, a wszyscy wiemy, jaki będzie oddźwięk i zainteresowanie takim wydarzeniem. A nawet gdyby korespondenci Ligi z jakichś powodów nie tknęli tego tematu, to szpiedzy nagrywający nasze audycje dla wywiadów Królestwa Manticore mieli już dostęp do tych informacji. Jeżeli materiały jeszcze nie dotarły na Manticore, to dotrą tam wkrótce… nie możemy zmienić oficjalnego stanowiska, nie wychodząc na kompletnych idiotów. A to, co Ransom puściła, to jest oficjalne stanowisko Komitetu dla każdego, kto obejrzy to nagranie.

McQueen przyglądała mu się przez kilkanaście sekund, po czym spojrzała na Pierre’a. Ten pokiwał głową na znak zgody. Przez moment siedziała bez ruchu, najwyraźniej próbując zapanować nad emocjami, co jej się w miarę udało, gdyż zaczęła mówić spokojniejszym głosem:

— Całą sprawę trzeba bardzo starannie przemyśleć. Sama w sobie, traktowana wyłącznie jako oficer floty, Harrington nie jest aż tak istotna. Nie chcę umniejszać jej zdolności czy szkód, jakie nam wyrządziła. Prawdę mówiąc, jest jedną z najlepszych w branży: taktycy tego kalibru rodzą się ledwie parę razy na pokolenie… jeśli to pokolenie ma szczęście. Ale fakt jest faktem, że z czysto wojskowego punktu widzenia jest po prostu jednym z wielu komodorów czy admirałów w zależności od tego, którą z flot weźmie się pod uwagę. Natomiast towarzyszka sekretarz Ransom popełniła olbrzymi, by nie rzec kardynalny błąd, traktując ją wyłącznie jako oficera. W Gwiezdnym Królestwie Harrington uznawana jest za bohaterkę wojenną, w Protektoracie Grayson nie tylko za największą bohaterkę, ale i jedną z najważniejszych osobistości. Nasza własna flota widzi w niej najlepszego młodego oficera flagowego przeciwnika. Jestem co prawda pewna, że zarówno część społeczeństwa, jak i Ludowej Marynarki odetchnie z ulgą i będzie zadowolona, że Harrington przestała stanowić zagrożenie, ale by to osiągnąć, wystarczy umieścić ją w obozie i nie wymienić na naszych jeńców. Nie trzeba jej zabijać. A wykonanie kary śmierci będącej, jak wszyscy wiemy, zagrywką propagandową opartą na fałszywych zarzutach, będzie miało olbrzymie konsekwencje, i to nie tylko militarnej natury, przy których krótkotrwały sukces propagandowy jest niczym. Zrobimy z niej męczenniczkę, a martwy bohater jest wielokroć groźniejszy od żywego! Nawet jeśli pominiemy wszystkie inne aspekty, proszę pomyśleć o skutkach, jakie to będzie miało dla naszych ludzi. Królewska Marynarka nigdy nam nie wybaczy i z całym szacunkiem dla towarzysza Saint-Justa, to nie funkcjonariusze UB trafiać będą do niewoli. Już nie mówię o tym, że praktycznie rzecz biorąc, druga strona może przestać brać jeńców, gdyż to mało prawdopodobne. Natomiast załogi i Marines będą wiedzieli, że to właśnie oni zapłacą, co nie dość, że wpłynie na morale, ale spowoduje rozłam między nimi a UB, ponieważ całkiem słusznie będą obwiniać za zabicie Harrington funkcjonariuszy Urzędu Bezpieczeństwa.

Obserwowała twarze, ale nie doczekała się gniewu, który spodziewała się wywołać. Co prawda nie bardzo mogła sobie przypomnieć, by na obliczu Saint-Justa widziała kiedykolwiek jakieś uczucia, ale Pierre miał nieco żywszą mimikę. Tymczasem na jego twarzy widać było jedynie zmęczenie i zrozumienie. Tym niemniej jednak gdy skończyła, pokręcił głową i opadł na oparcie fotela. Pomasował dłonią oczy i powiedział ciężko:

— Zgadzam się z tą analizą. Wiem, że Harrington w roli męczennika będzie groźniejsza, niż dowodząc całą Królewską Marynarką, ale mimo to nie mogę anulować decyzji Cordelii. Nie publicznie. Zrobiła źle i głupio, z czym wszyscy tu się zgadzamy, ale o jej decyzji wie już zbyt wielu. Jeżeli sprzeciwiłbym się temu i zmienił ją, musiałbym także zrobić to publicznie, a nie mogę. Nie tak krótko po próbie zamachu i nie w stosunku do pierwotnego członka Komitetu będącego na dodatek ministrem! Nie możemy sobie pozwolić na takie osłabienie pozycji Komitetu, bo nie wiadomo, kto tylko czeka na podobną okazję. Obojętnie jakie będą koszty śmierci Harrington, i tak będą mniejsze niż skutki powstrzymania Ransom.

McQueen słysząc to, zrezygnowała z protestów. Wściekłość, logika i niesmak działały na jej korzyść, ale nie trzeba było wybitnego umysłu, by zrozumieć, że decyzja zapadła, nim w ogóle poinformowano ją o całym problemie. Pierre i Saint-Just okazali się równie głupi i krótkowzroczni co Ransom, ale próba uzmysłowienia im tego jedynie osłabiłaby jej i tak nie najmocniejszą pozycję. Skoro zgadzali się z jej argumentami, a decyzję oparli na złej ocenie konsekwencji, należało zachować szacunek, który zyskała, mówiąc głośno to, co powiedziała, i przestać się kłócić, skoro była na przegranej pozycji. Bo w innym przypadku decyzja, by się z nią nie zgodzić wynikająca ze smutnej konieczności może zmienić się w coś bardziej parszywego jak np. gniew na upartego podwładnego.

— Dobrze, towarzyszu przewodniczący — westchnęła w końcu. — Nadal uważam, że to poważny błąd, ale ostatecznie jest to decyzja polityczna. Skoro obaj jesteście zgodni, że nie można zmienić jej decyzji, cóż… jest to wasze prawo i wasza decyzja.

— Dziękuję, towarzyszko admirał — sądząc po głosie, Pierre był jej autentycznie wdzięczny i McQueen nie bardzo wiedziała za co.

W końcu to on był przewodniczącym Komitetu i mógł robić co chciał, zwłaszcza mając poparcie Saint-Justa. To, co ona o tym sądziła, nie miało najmniejszego znaczenia, podobnie jak to, czy się na coś zgadzała czy też nie. Przynajmniej na razie nie miało.

— Obawiam się, że pani analiza reakcji naszych wojskowych okaże się zgodna z prawdą — dodał — i dlatego będziemy potrzebowali każdego pomysłu, jak ją złagodzić. Byłbym wdzięczny, gdyby podała pani jakieś koncepcje, towarzyszowi Boardmanowi, który będzie pisał oficjalne oświadczenie Komitetu w tej sprawie, jak też komunikat dla naszych sił zbrojnych. Tyle że… hm, ujmijmy to tak: nie mam zbytnich złudzeń co do jego pomysłowości, zwłaszcza w kwestiach dotyczących wojska. Jestem wręcz przekonany, że przyda mu się każda pomoc, żeby to wyglądało dobrze.

— Towarzyszu przewodniczący — McQueen zdecydowała się na szczerość. — Uważam, że nie ma takiego sposobu by to wyglądało „dobrze” z perspektywy floty. Najlepsze, na co możemy liczyć, to żeby nie wyglądało naprawdę źle. Naturalnie pomogę towarzyszowi Boardmanowi, jeśli tylko będę w stanie.

— Dziękuję — z tonu Pierre’a tym razem jasno wynikało, że uważa rozmowę za zakończoną.

McQueen wstała, skłoniła głowę, demonstrując poczucie własnej wartości i podległość służbową w odpowiednich proporcjach, i wyszła. Maszerując w stronę wind, musiała dokładać starań, by z jej zachowania nie dało się poznać, jaka jest wściekła — a trzęsło nią nader solidnie. Jedyną i to niewielką pociechę stanowił fakt, że zrobiła co mogła, by do tego nie dopuścić, i po raz pierwszy od wielu lat naprawdę miała „czyste ręce”. Co i tak niczego nie zmieniało. Przynajmniej w tej chwili, gdyż w przyszłości być może doda to wiarygodności oficjalnym powodom zamachu, które ogłosi po przejęciu władzy. W końcu zostanie przecież zmuszona do działania nadużyciem władzy, okrucieństwem, bezprawnością i całą masą innych wad Komitetu Bezpieczeństwa Publicznego. W tym kontekście egzekucja Harrington może okazać się asem w rękawie.

Drzwi windy otworzyły się i Esther McQueen, uśmiechając się złośliwie, weszła do środka.



* * *


Miranda LaFollet siedziała na stojącej w cieniu ławce i obserwowała bawiące się kociaki. Obok wyciągnął się na brzuchu Farragut, naturalnie opierając brodę o jej udo. Głaskała go po grzbiecie, nadal nie do końca wierząc, że jednak ma swojego treecata. Farragut pomrukiwał z zadowoleniem, zapewniając ją równocześnie poprzez więź o miłości i przyjaźni. Było to dla Mirandy wspaniałe doświadczenie i nadal nie wiedziała, czym sobie na nie zasłużyła. To się po prostu nie mogło stać. Była niewypowiedzianie wdzięczna Ho…

Myśl urwała się jak ucięta nożem, a oczy siedzącej pociemniały. Zawsze trafiało ją to niespodziewanie. Zdołała zepchnąć świadomość zaginięcia Honor gdzieś głęboko i przestać o tym ciągle myśleć, koncentrując się na sprawach wymagających załatwienia, tych codziennych obowiązkach, które zawsze zabierają człowiekowi najwięcej czasu. I zwykle kiedy zajmowała się właśnie kolejną sprawą, jakieś odległe skojarzenie powodowało przypomnienie tego, o czym nie chciała myśleć. I nawrót ponurego mroku.

Przeniosła spojrzenie na inne treecaty — Samantha i Hera wylegiwały się na gałęziach ziemskiego dębu, poruszając jedynie koniuszkami ogonów. Nie był to jednak przejaw lenistwa, jak mogłoby się wydawać, bowiem samice pilnowały młodych i równocześnie obserwowały, jak Artemis uczy Cassandrę i Andromedę śledzić i podkradać się. Obiektami tych ćwiczeń byli obaj bracia, wyjątkowo spokojnie siedzący w trawie.

Wyglądało to zupełnie normalnie, ale Miranda była obecna przy pierwszym spotkaniu Jamesa MacGuinessa i Samanthy, ledwie Mac wrócił na Grayson. Trzymała w objęciach Farraguta i czuła to, co on czuł, gdy MacGuiness wyjaśniał Sam, co zaszło. Gdyby ktokolwiek z obecnych miał wcześniej wątpliwości, czy treecaty rozumieją, co się do nich mówi, przestałby je mieć po obejrzeniu tego, co zaszło.

Samantha była niespokojna, zanim jeszcze zobaczyła MacGuinessa, a kiedy go ujrzała, niepokój przeszedł w zdenerwowanie. Żeby się zdenerwować widokiem Maca nie trzeba było być empatą: wyglądał jak trup na urlopie. Jego twarz i cała postawa krzyczały wręcz, że jest zwiastunem nieszczęścia, na długo wcześniej, niż uklęknął przed Samantha i zaczął jej tłumaczyć, co się wydarzyło. Ona zaś siedziała wyprostowana, patrząc mu prosto w oczy, i przez całą jego relację ani razu nie drgnęła.

Miranda już wcześniej wiedziała, co się stało, ale miała wielką, kochającą się rodzinę i Farraguta. Wieści były straszne, zwłaszcza że w jej przypadku chodziło o dwie osoby — o patronkę i o brata — ale nie była sama… A Samantha straciła adoptowanego człowieka ledwie dwadzieścia standardowych miesięcy wcześniej — teraz jej partner i jego adoptowana także zniknęli. To, co było widać w jej zielonych oczach, łamało serce. Wszystkie treecaty, nawet Farragut, skupiły się przy niej, oprócz emocjonalnego ciepła dając jej też fizyczne, ale czy Samantha była telepatką czy empatką w tym momencie pozostała zupełnie samotna jak każdy normalny człowiek.

Czas, który minął od tego dnia, pod jednym względem był błogosławieństwem, gdyż stępił szok. Sam czas nie zaleczy nikogo, ani człowieka, ani treecata, ale też nikt nie mógł żyć ciągle pogrążony w rozpaczy i jedynie rozpamiętywać wciąż na nowo straty. A Samantha także miała rodzinę — młode i resztę klanu. I zwróciła się ku nim równie desperacko co Miranda ku swej rodzinie. Obie znalazły u bliskich wsparcie i pomoc.

Treecaty nie zapomniały także o MacGuinessie, który nie miał innej rodziny, a również jej potrzebował. Można by powiedzieć, że został grupowo adoptowany jeden dorosły treecat zawsze kręcił się w jego pobliżu, a inne pod byle pretekstem podrzucały mu kociaki. A to trzeba było któregoś położyć spać, a to co innego wymagało jego niepodzielnej uwagi. Pilnowały go tak, jak pilnowały młodych, zaś Miranda, gdy ocknęła się z pierwszego szoku, pomogła im: włączyła mianowicie w tę akcję wszystkich pracujących w Harrington House. Nikt co prawda by się do tego nie przyznał, ale wszyscy byli równie przywiązani do MacGuinessa co do lady Harrington i troszczenie się o niego było obietnicą złożoną patronce, że jej dom i domena będą gotowe na jej przyjęcie, gdy tylko wróci.

Farragut uniósł głowę i Miranda spojrzała w tym samym co on kierunku, ciekawa co też zwróciło jego uwagę. A zaraz potem uśmiechnęła się, widząc zbliżającą się, choć nadal odległą postać najnowszego mieszkańca domeny. Z pewnych względów doktor Harrington nie mogła wybrać gorszego okresu na pobyt, ale Miranda była szczerze wdzięczna losowi za jej obecność.

Allison zajęła się organizowaniem kliniki z energią równą energii Honor i osiągnęła równie imponujące rezultaty. Od chwili przystąpienia przez Graysona do Sojuszu lekarzy z Gwiezdnego Królestwa Manticore zjawiało się na planecie coraz więcej, a co najmniej trzecią ich część stanowiły kobiety. Przepaść dzieląca medycynę graysońską od współczesnej sprawiała, że wszelkie uprzedzenia zawodowe dotyczące kobiet-lekarzy znikały. Trudno było bowiem jakiemukolwiek rodzimemu doktorkowi twierdzić, że kobiety są mniej kompetentne od mężczyzn, skoro wiedza kobiet, o których mówił, o kilkadziesiąt lat wyprzedzała jego własną.

Naturalnie dla wyjątkowo tępych nie było rzeczy niemożliwych, ale wówczas skutecznie „prostowali” go pozostali. W sumie ledwie garść naprawdę zatwardziałych konserwatystów pozostała przy swoich bezpodstawnych uprzedzeniach, ale ich nic nie było w stanie przekonać. Mimo to sporo graysońskich lekarzy (i nie chodziło tu wyłącznie o uprzedzonych do kobiet) zakładała, że na wybór doktor Harrington na szefową kliniki większy wpływ niż jej umiejętności miał fakt, iż była matka patronki Harrington.

Jak dotąd najbardziej uparty zdołał utrzymać się przy tej opinii dwadzieścia minut od chwili poznania Allison Harrington, nieważne czy chodziło o kwestie medyczne czy administracyjne. Doktor Harrington ukończyła bowiem najlepszą akademię medyczną i pracowała w najlepszych szpitalach w znanej części galaktyki. Miała za sobą sześćdziesiąt pięć lat standardowych doświadczeń oraz energię i entuzjazm cechujące zwykle ludzi o trzy czwarte młodszych, a i to nie zawsze. A na dodatek podobnie jak i córka była psychicznie niezdolna do tego, by nie robić czegoś, do czego się już wzięła, najlepiej jak potrafi. I to nie dlatego, by chciała na kimś wywrzeć wrażenie, tylko dlatego, że taka po prostu była.

Dodać do tego należało, że niestety lub na szczęście (w tej materii Miranda nadal nie do końca była przekonana) szybko stały się widoczne różnice w pochodzeniu oraz naturze matki i córki. Postronny obserwator mógł w związku z tym żywić uzasadnione obawy, czy społeczeństwo graysońskie przetrzyma skutki zderzenia z Allison Harrington.

Miranda była pewna, że w charakterze Allison nie było śladu wredoty, ale w niczym nie łagodziło to jej złośliwego poczucia humoru czy satysfakcji z zapędzania ofiar w sytuację bez wyjścia i dobijania ich bez miłosierdzia. Od samego początku wiedziała, jaką opinię mają co bardziej konserwatywni czy zidiociali mieszkańcy Graysona na temat kogoś, kto pochodzi z Beowulfa. I wykorzystywała to doskonale. Pierwszego wieczoru na zaproszenie Clinkscalesa zjawiła się w szarej sukni bez pleców z dużym dekoltem, wykonanej z cieniutkiego neo-jedwabiu z Naismith. Prostota kroju była niezaprzeczalna, ale materiał płynął i oblepiał jej figurę niczym prawdziwy dym, pokazując tyle, że Miranda zaczęła się solidnie obawiać o zdrowie gospodarza. Miał swoje lata, a wpływ tak odzianej Allisonn na ciśnienie każdego normalnego mężczyzny (konserwatystów nie włączając) był porażający.

Howard Clinkscales musiał jednak ocenić doktor Harrington przy pierwszym spotkaniu znacznie trafniej, niż Miranda sądziła, bo szlag go na miejscu nie trafił. Nawet mowy nie stracił, o poważniejszych efektach nie wspominając. Uśmiechnął się, jakby potwierdzało to jakieś jego podejrzenia, ucałował jej dłoń i powitał z całą formalną uprzejmością. A potem zaprowadził do stołu i przedstawił małżonkom.

Miranda nie miała pojęcia, czy uprzedził je wcześniej (w co prawdę mówiąc wątpiła), czy też okazały się bardziej przygotowane na niespodzianki, niż podejrzewała. W ciągu ostatnich paru lat wszystkie trzy wykazały więcej elastyczności i inicjatywy, niż mógłby wcześniej podejrzewać ich mąż, o innych osobach nie wspominając. Ich reakcja na suknię gościa zaczęła się od podziwiania materiału i prostoty kroju, a potem przeszły do porównań mody graysońskiej i obowiązującej na Manticore. I ku zaskoczeniu Mirandy Allison z błyskiem w oczach dołączyła do nich, najwyraźniej będąc w swoim żywiole. Dopiero wtedy do Mirandy dotarło coś, czego się wcześniej nie domyślała.

Allison Harrington była próżna. Nie w negatywnym znaczeniu tego słowa, po prostu zdawała sobie sprawę z własnej urody i kochała się pokazywać dokładnie tak jak każda graysońska kobieta. Miranda założyła odruchowo, że Honor jest typową przedstawicielką płci pięknej Królestwa Manticore i podobnego podejścia spodziewała się po jej matce. Honor zawsze przykładała dużą wagę do swego wyglądu i świadomość, że dobrze prezentuje się w jakimś stroju, sprawiała jej przyjemność, ale wszystko to było drugorzędne i niejako odruchowe. W pewnym sensie dla Allison także było to drugorzędne, gdyż najważniejsze stało się zorganizowanie kliniki i rozpoczęcie badań nad ustaleniem genomów na początek mieszkańców domeny. Wykazywała taką skuteczność i bezwzględne zdyscyplinowanie jak córka, gdy się za coś wzięła, i naprawdę mało ją wówczas obchodziło, jak wygląda. Natomiast kiedy po dniu pracy zamykała za sobą drzwi kliniki, z dziecięcą prawie radością zabierała się do drugiej pasji swego życia: strojów, kosmetyków i biżuterii. Czyli do tego wszystkiego, do czego Honor podchodziła z prawie całkowitą obojętnością.

Połączenie tego naturalnego daru do podkreślania własnej urody, przenikliwego umysłu uwielbiającego złośliwe sprowadzanie na ziemię nadętych bufonów, hipokrytów i innych durniów oraz jej niekwestionowana pozycja najlepszego genetyka, jaki kiedykolwiek odwiedził Grayson, plus poczucie humoru i wychowanie na Beowulfie czyniło z niej śmiertelnie groźną i niezwykle skuteczną broń w każdym towarzystwie na powierzchni planety. Tradycjonaliści pałający świętym oburzeniem w stosunku do „tej obcej kobiety” byli bezbronnymi celami dla matki tej obcej kobiety. Była gotowa, doświadczona, pewna siebie i w przeciwieństwie do córki uwielbiała przyjęcia, bale, wystawne kolacje i inne imprezy towarzyskie. Czuła się na nich jak ryba w wodzie. To było jej naturalne środowisko. A na dodatek propagowana przez nią moda znalazła aktywne wsparcie tak u żon Clinkscalesa, jak i u Katherine Mayhew, dzięki czemu mogła sobie pozwolić na dużą ekstrawagancję. Fakt — niewiele graysońskich kobiet odważyłoby się włożyć podobne kreacje, ale ona nie pochodziła z Graysona. Była prawem sama dla siebie, a dzięki urokowi i urodzie mogła w tej kwestii zrobić wszystko. Stwarzało to pokusę, by uznać ją za głupią laleczkę pochodzącą z wszetecznego społeczeństwa, której tylko zabawy w głowie, ale każdy, kto popełnił podobny błąd i nie docenił jej, sądząc po pozorach i po wyglądzie, nie miał cienia szansy. Nie ulegało wątpliwości, że głęboko kocha męża, ale też przez ponad siedemdziesiąt lat standardowych doskonaliła sztukę uwodzenia mężczyzn i choć nie zrobiła nic, co mogłoby się źle odbić na córce, nie przekraczając granicy wykorzystywała te umiejętności do oporu. Miranda sądziła, że nie przekraczała tej granicy wyłącznie z powodu pozycji i reputacji Honor, choć mogła się mylić. Tym niemniej skutecznie wciągała w pułapki różne lwy salonowe czy inne sępy towarzyskie, a kiedy już znaleźli się w sytuacji bez wyjścia, robiła z nich bez litości durniów czy chamów, tak jak na to zasłużyli. Mirandzie wystarczyło zobaczyć ją w akcji na jednym przyjęciu, by zrozumieć, skąd się wziął bezlitośnie skuteczny zmysł taktyczny Honor.

Niestety Allison dopiero zaczęła się towarzyszko rozkręcać, skandalizując wyższe sfery graysońskie, gdy owo życie się urwało, bo nadeszły wieści o losie Honor. Na całą domenę nadciągnęły czarne chmury, a najbardziej nad Harrington House i tych, którzy najlepiej znali patronkę. Clinkscales natychmiast wysłał Tankersleya do systemu Manticore po ojca Honor, zaś Protektor Benjamin wraz z rodziną robili co mogli, by do jego przybycia pocieszyć Allison. Nie całkiem wyszło to tak, jak się spodziewali, bowiem okazało się, że Allison Harrington jest silniejsza, spokojniejsza i pogodniejsza, niż można by sądzić, i potrafi skorzystać z tych cech nie tylko osobiście, ale także w jakiś sposób rozciągać je na wszystkich bliskich współpracowników córki. Zwłaszcza na najbliższych, których Honor czasem określała mianem wewnętrznego kręgu, czyli na MacGuinessa, Mirandę i Howarda, bo oni najbardziej tego potrzebowali. Była na Graysonie ledwie dwa miesiące, a Miranda praktycznie nie mogła sobie wyobrazić Harrington House bez niej. A co ważniejsze, nie miała ochoty sobie tego wyobrażać.

Teraz uśmiechnęła się, obserwując zbliżającą się postać. Jako ludzka babka pociech Samanthy Allison interesowała się poczynaniami kociaków. Zresztą interesowała się wszystkimi treecatami, być może dlatego, że stanowiły swoistą nić łączącą jaz córką, a być może z innych powodów. Faktem jest, że interesowała się szczerze, i Miranda informowała ją na bieżąco i ze szczegółami o wszystkim, co ważnego lub zabawnego miało miejsce od ostatniego spotkania. Teraz miała już przygotowaną historię skomplikowanego dowcipu, jaki Farragut i Hood wycięli rankiem głównemu ogrodnikowi.

Myśl o tym zniknęła wraz z uśmiechem, gdy Allison podeszła bliżej. Coś było nie tak, ale kilkanaście sekund zajęło jej zrozumienie co, a kiedy to pojęła, zerwała się z ławki, wiedząc, że wydarzyło się coś naprawdę złego. Nigdy nie widziała, by Allison poruszała się w ten sposób — bez śladu energii i radości życia, w mechaniczny sposób, zupełnie jakby jej nogi niosły ją tylko dlatego, że nie miały wyboru. Zaś ich właścicielka ani nie zważała, ani nie zdawała sobie sprawy, dokąd idzie, ale będzie tak szła, dopóki nie trafi na przeszkodę uniemożliwiającą jej dalsze posuwanie się naprzód.

Miranda spojrzała na Farraguta. Oczy treecata wbite były w Allison, uszy położył po sobie, a z gardła wydobywał mu się cichy, złowieszczy warkot. Poczuł na sobie wzrok Mirandy i spojrzał na nią przelotnie, po czym znów skupił uwagę na Allison. Zaskoczona Miranda rozejrzała się i dostrzegła, że wokół pojawiły się inne treecaty — wszystkie dorosłe wyłoniły się z krzaków, przybiegły po gałęziach czy nadbiegły ścieżkami zupełnie jak za dotknięciem czarodziejskiej różdżki. I wszystkie wpatrywały się w doktor Harrington.

Ta podeszła bliżej i Miranda aż się skurczyła, czekając na najgorsze. Nie wiedziała, w jakiej części świadomość nieszczęścia wynikała z tego, jak zachowywała się Allison, a w jakiej pochodziła od treecatów. Pojęcia nie miała, co może czuć człowiek wyczuwający emocje dziewięciu treecatów, ale to było nieistotne. Dotknęła delikatnie ramienia Allison i spytała:

— Milady?

Jej dotknięcie zatrzymało doktor Harrington, ale przez chwilę wyglądało na to, że nie usłyszała pytania… albo też, że je całkowicie zignorowała. Potem uniosła głowę i coś ścisnęło Mirandę za gardło, gdyż w migdałowych oczach była tylko rozpacz.

— Co się stało, milady? — spytała ostrzej.

Allison przykryła jej dłoń swoją i powiedziała głosem tak martwym, że Miranda z ledwością go rozpoznała:

— Miranda…

— Co się stało, milady? — powtórzyła łagodniej.

Usta Allison zadrżały.

— Właśnie… — urwała i przełknęła ślinę. — Było w wiadomościach… właśnie je oglądałam… retransmitowane przez Ligę nagranie z Republiki… i…

Jej głos zamarł i stała tak, przyglądając się z rozpaczą Mirandzie.

— Jakie nagranie? — spytała łagodnie Miranda, tak jak się pyta przestraszone dziecko.

I na twarzy Allison Harrington rozpacz zmieniła się w przerażenie.



ROZDZIAŁ XXV

Scotty Tremaine otarł twarz szorstkim ręcznikiem dostarczonym przez dozorcę. Ręcznik był swoistą ciekawostką, bo pochłaniał płyny w sposób zbliżony do kawałka plastiku, ale był wszystkim, co miał. I prawie wszystkim, co dostali od klawiszy.

UB nie uznało za stosowne zabrania rzeczy jeńców, mimo że przyleciały one wraz z nimi na pokładzie Count Tilly, w związku z czym Scotty tak jak i pozostali miał tylko to, w co był ubrany, gdy pierwszy raz zaciągnięto go przed oblicze Ransom. Nowoczesne materiały syntetyczne są trwałe i odporne, ale wszystko ma jakąś granicę wytrzymałości, mundur także. Dozorcy zaproponowali im wymianę odzieży — na jaskrawopomarańczowe kombinezony. Jakoś bez efektu, wszyscy jeńcy bowiem zdawali sobie sprawę, czym ta łaskawość jest podyktowana. Chodziło o pozbawienie ich tożsamości i zredukowanie do bandy bezbronnych i nierozpoznawalnych więźniów. Mundury mogły być zużyte, ale jak najbardziej nadawały się jeszcze do noszenia i wszyscy woleli prać je ręcznie w umywalce, niż dać się złamać.

Ledwie to pomyślał, zacisnął usta i ponownie otarł twarz ręcznikiem, by ukryć ją przed pozostałymi. Nieuchronnie musiał mu się przypomnieć jedyny, który się złamał, i to całkowicie. Spowodowany tym ból ciął głęboko — głębiej niż Scotty się spodziewał. Czasami wydawało mu się, że głębiej niż słowa tej sadystycznej larwy skazującej Honor na śmierć. Obiektywnie rzecz biorąc, zdrada Harknessa nie znaczyła prawie nic, a jej wpływ na przebieg wojny mógł być jedynie mniejszy od minimalnego. I nie powinna w żaden sposób wywoływać bólu porównywalnego z uczuciami płynącymi ze świadomości, że ktoś, kogo Tremaine szanował najbardziej we wszechświecie, ma zginąć. Wiedział o tym doskonale. I wiedział też, że świadomość tego, co powinien czuć, a to, co czuł, były dwiema całkowicie odmiennymi rzeczami.

Odłożył ręcznik i usiadł ciężko na posłaniu, wbijając tępo wzrok w ścianę. Pomimo usilnych starań jego pamięć uporczywie wracała do pierwszego bojowego przydziału, kiedy to na placówce Basilisk poznał Harknessa. Był równie młody i nieopierzony jak Carson Clinkscales i równie silnie pragnął ukryć strach i niepewność, choć nie miał na koncie aż tak widowiskowych niepowodzeń. Horace Harkness wziął go w opiekę, choć z początku absolutnie na to nie wyglądało, i nauczył go, jak być oficerem. Nie opowiadając, lecz pokazując. Zmuszając, żartując, poddając próbom i pomagając zgodnie z odwieczną tradycją nie tylko Królewskiej Marynarki, ale wszystkich szanujących się flot wojennych w dziejach, zapewne od kartagińskiej zaczynając. Gdyż na tym właśnie polegała rola starszych podoficerów. Obojętnie jakie by poza tym były ich obowiązki, to oni stanowili kręgosłup każdej floty. To oni byli bardziej doświadczeni i wychowywali nowe pokolenia, żeby jeden z drugim żółtodziób nie zabił się i nie zbłaźnił, zanim się czegoś nauczy. I Harkness tak właśnie postępował wobec niego.

Ale nie poprzestał na tym. Scotty’ego coś dziwnie zapiekły oczy, gdy przypomniał sobie to wszystko, co razem robili. Nie licząc jednego roku, kiedy Scotty dostał przydział na Troubadoura wraz z kapitanem McKeonem przed Pierwszą Bitwą o Yeltsin, zawsze byli razem. Służyli na HMS Prince Adrian, przeszli na nim przez Trzecią Bitwę o Yeltsin i obie bitwy o Nightingale. Potem on został przeniesiony na HMS Wayfarer, a Horace podążył jego śladem… obaj ratowali sobie życie ładnych parę razy, a wtedy uratowali też wszystkich rozbitków z wraku krążownika pomocniczego…

Nigdy nie zdołał nazwać ich związku, bo nie było to coś, co wymagałoby nazywania — po prostu istniało i Scotty wiedział, że nigdy do końca nie tracił nadziei, obojętnie jak beznadziejna byłaby sytuacja, wiedząc, że obok jest Harkness.

A teraz go nie było.

I czuł się tak, jakby naruszona została któraś z podstawowych zasad fizyki. Albo raczej jakby sama się naruszyła, udowadniając, że jest fałszywa. I dlatego miał ochotę nawymyślać wszechświatowi za zdradę. Tylko że to nie wszechświat go zdradził, a napad złości absolutnie niczego by nie zmienił.

Wziął głęboki oddech i wstrzymał powietrze w płucach, kolejny raz opłakując w duchu śmierć Horacego Harknessa. Miał świadomość, że jest najstarszym rangą oficerem w celi i ma w związku z tym obowiązki. Musi dać przykład, tak jak Harkness go nauczył, kiedy jeszcze istniał, a te lekcje zapamiętał dobrze. I musi postępować zgodnie z tymi zasadami, bo w ten sposób Harkness nadal jakby istniał, w jakimś drobnym choćby procencie.

Poza tym tego właśnie spodziewałaby się po nim Honor. I Alistair McKeon. A to były dwie osoby, których za nic nie chciałby zawieść. Przemknęło mu przez myśl, że ciekawe musiałyby być ich miny, gdyby im powiedział, że trzymał się tylko dlatego, że nie mógł pozwolić sobie na okazanie się niegodnym ustalonych przez nich standardów, a nie z powodu odwagi, patriotyzmu i poświęcenia.

Wstając, przyznał w duchu, że standardy te ustalił także Horace Harkness, a on zbyt dobrze nauczył się lekcji, by teraz postępować wbrew nim, niezależnie od tego, co się przydarzyło nauczycielowi.



* * *


James Candless obserwował komandora porucznika Tremaine’a rozmawiającego cicho z chorążym Clinkscalesem. Pomimo swego oficjalnego statusu oficera Marines czuł się źle z oficerami i wiedział, że Whitman też się tak czuje. I to nie dlatego, by inni byli niemili czy by miał coś przeciwko nim, ale dlatego, że zabrano im obu coś, co stanowiło najważniejszą rzecz w ich życiu. Byli osobistymi gwardzistami graysońskimi, ich patronka została uwięziona i skazana na śmierć, a oni nadal żyli.

To był wstyd, który ciążył im obu. Powinni byli zginąć, nim pozwolili komukolwiek dotknąć patronkę, a nie zrobili tego. Nawet nie byli obecni, gdy był ogłaszany wyrok śmierci, a ci, którzy byli przy tym, nie chcieli powiedzieć im, co się dokładnie stało. To co najważniejsze jednak wiedzieli i fakt, że nie było w tym ich winy, absolutnie niczego nie zmieniał. Ich patronka została pobita i wywleczona do pojedynczej celi, Nimitz został kaleką i ledwie uniknął śmierci, a oni nie zrobili nic!

Candless zgrzytnął zębami i przymknął oczy. Ból porażki był czymś, czego nigdy dotąd nie doświadczył, i nawet świadomość, że Whitman czuje to samo, nie stanowiła żadnej ulgi. Przez sześć lat wraz z LaFolletem strzegł patronki. Przez sześć lat zawsze byli na miejscu, broniąc jej przed wrogami, a gdy zaszła taka potrzeba, chroniąc ją przed nią samą — przed jej odwagą i przekonaniem, że musi ryzykować dla innych. A teraz była sama, zdana na łaskę sadystów, upokarzana i ze świadomością, że zginie. A jemu odmówiono nawet prawa śmierci u jej boku.

Otworzył oczy nadal zwrócone na rozmawiających Tremaine’a i Clinkscalesa. Na twarzy chorążego widać było początki dojrzałości — ostatnie przejścia wypaliły w nim młodzieńczą niepewność i wyglądało na to, że mogą jeszcze być z niego ludzie. Przeniósł wzrok na Whitmana piorącego mundur w umywalce, a potem na porucznika Mayhewa grającego w szachy z chirurgiem porucznikiem Walkerem. Co prawda szachownica istniała jedynie w ich wyobraźniach, ale pamięć mieli doskonałą, a każdy sposób zabicia czasu był dobry, nie mieli bowiem absolutnie nic do roboty i dostępu do żadnych rozrywek.

Nie mieli też pojęcia, jak długo tu tkwią ani też jak długo potrwa jeszcze podróż — nie znali jej długości, a wszystkie chronometry skonfiskowano im, ledwie znaleźli się na pokładzie. Wiedzieli tylko, że w końcu dotrą na miejsce, natomiast nie mieli pojęcia, co się z nimi stanie po śmierci lady Harrington, kiedy staną się kolejnymi zapomnianymi pensjonariuszami więzienia obejmującego całą planetę.

James Candless także nie znał odpowiedzi na te pytania, ale nie miały one dla niego znaczenia, gdyż go nie dotyczyły. Skoro nie mógł uratować patronki, podobnie jak nie był w stanie samodzielnie zdobyć tego okrętu, mógł zrobić tylko jedną rzecz i podjął tę decyzję zadziwiająco łatwo jak na kogoś, kto nigdy nie podejrzewał samego siebie o skłonności przypisywane berserkerom. Nie pozwolą mu zginąć z patronką — ich bandyckie prawo. Ale wcześniej czy później trafi się okazja. Nie zamierzał się spieszyć — był zawodowcem i zdecydował się zginąć tak jak powinien, czyli w walce. Ale walcząc tak, by zabić przynajmniej jednego wroga. To był plan minimalny, najlepiej byłoby zabić ich jak najwięcej, ale skoro już musiał być jeden, to jak najwyższy rangą i jak najważniejszy. A potem zmusi ich do tego, żeby jego zabili…

To było wszystko, czego chciał, i wszystko, o co prosił…



* * *


— Dobra, dziwko, ubieraj się! — warknęła strażniczka, rzucając jej pomarańczowy kombinezon jedną ręką i zaraz cofając się o krok.

I zajęła się zdejmowaniem z prawej dłoni cienkiej elastycznej rękawiczki.

Honor złapała kombinezon, nawet nie odwracając głowy. Stała prosto i wpatrywała się w ścianę, tak jak robiła to zawsze i przez cały czas, gdy klawisze przebywali w celi. Był to rytuał towarzyszący każdemu posiłkowi — każdy więzień podejrzewany o skłonności samobójcze poddawany był upokarzającej procedurze rewizji osobistej wraz z przeszukaniem otworów ciała, jak to ujmowały przepisy. W teorii wyglądały prawie sensownie.

Tyle że Timmons i jego banda zwyrodnialców doskonale opanowali sztukę takiego ich wykoślawiania, by nie naruszając ich formalnie, wykorzystywać do dalszego upokarzania i łamania więźniów. Na przykład zgodnie z przepisami przeszukania otworów ciała mógł dokonać tylko strażnik tej samej płci co więzień i Timmons przestrzegał tego skrupulatnie. Przepisy wymagały też, by w tym czasie w celi przebywało dwóch strażników, ale płci drugiego nie precyzowały. Wobec tego drugim zawsze był mężczyzna — najczęściej Bergren lub Hayman, a czasami Timmons osobiście.

Honor doskonale rozumiała, co Timmons spodziewa się osiągnąć, i kiedyś być może czułaby się upokorzona i wściekła z powodu bezsilności. Teraz jej to nie groziło — lata życia w cieniu Younga należały do dawno minionej przeszłości. Poradziła sobie z tym i wstyd z powodu własnej nagości czy tego, że inni ją taką widzą, nie był już groźny. Sprawiły to częściowo długoletnie ćwiczenia z mężczyznami, ale tak naprawdę resztki trucizny z jej psychiki wypędziła miłość Paula. Wspomnienie tej miłości także działało obecnie niczym tarcza. Gapiący się na nią zboczeniec mógł być samcem, ale nie był mężczyzną, a w żadnym razie nie był człowiekiem. Czuła doń jedynie bezbrzeżną pogardę i obrzydzenie, a nikt, kto zasługiwał tylko na takie uczucia, nie mógł jej urazić, nie mówiąc już o czymkolwiek więcej. A tylko to czuła do wszystkich klawiszy. Połączenie tych czynników dawało jej siłę pozwalającą ze stoickim spokojem znosić to upokorzenie.

Dlatego mogła złapać kombinezon i zacząć go wkładać z twarzą całkowicie pozbawioną wyrazu, i nie musiała się silić, by taką przez cały czas pozostawała. To, że potrafiła ich tak skutecznie ignorować, było dla nich niezrozumiałe i stanowiło powód ogłupienia i złości. Nie rozumieli, skąd czerpie siły i wolę, a z powodu jej całkowitego braku reakcji nie mieli żadnego punktu zaczepienia ani pierwszego dnia, ani teraz. Zdawali sobie jednak w jakiś podświadomy sposób sprawę, że nie jest to bierność wynikająca z utraty ochoty do walki czy ucieczki w głąb siebie. Jej obojętność była najskuteczniejszym środkiem obrony, szydziła bowiem z nich i nie mogli nic na to poradzić. Nikt dotąd nie zdołał tego osiągnąć i serdecznie jej za to nienawidzili.

Honor rozumiała ich ogłupienie — całe dotychczasowe doświadczenia, a z pewnością mieli ich dużo, dowodziły, że systematyczne nękanie, upokarzanie i odmawianie prawa do bycia człowiekiem połączone z nudą i brakiem bodźców powinny ją załamać, bo dotąd zawsze tak działały. Więc niezrozumiałym było, dlaczego tym razem stało się inaczej.

Cela poza posłaniem i ubikacją nie była wyposażona w nic. Nie było więc także lustra, ale nie potrzebowała go, by wiedzieć, jak wygląda. Przepisy nie zezwalały, by więzień miał jakąkolwiek działającą protezę cybernetyczną czy biowzmocnienie, toteż jeden z techników wyłączył jej sztuczne oko i nerwy w lewej stronie twarzy. A raczej nie wyłączył, tylko zniszczył, bo okazało się, że obaj z lekarzem są za głupi i dysponują zbyt przestarzałymi narzędziami, by wyłączyć implant. Skoro nie potrafili wyciągnąć z niego kodów dostępu, przepalili obwody sterujące i oślepili ją w połowie, zmieniając przy okazji całą lewą stronę jej twarzy w nieruchomą maskę. Podejrzewała, że zniszczenia były nieodwracalne, co wiązało się z koniecznością całkowitej wymiany… czy raczej wiązałoby się w normalnych warunkach.

To także było zbędne okrucieństwo, gdyż jej proteza w żaden sposób nie mogła stanowić zagrożenia bezpieczeństwa czy pomocy w popełnieniu samobójstwa. Ale to nie miało dla Timmonsa żadnego znaczenia, a zyskał kolejną okazję do upokorzenia jej. Podobnie rzecz się miała z włosami — ogolili je na jeża pod pretekstem wymogów higienicznych. Tu akurat ich wysiłki zupełnie chybiły celu, bo choć szkoda jej było włosów hodowanych przez lata, żadnego innego efektu osiągnąć nie mogli. W sumie próba ją nawet rozbawiła — skąd mieli durnie wiedzieć, że sama dla wygody nosiła niewiele dłuższe przez prawie trzydzieści lat, i to z własnego wyboru.

Znacznie gorsze było to, że chudła i traciła siły. Timmons albo nie wiedział o specjalnych wymaganiach kalorycznych jej organizmu, albo chciał, by prosiła o dodatkowe jedzenie. W sumie było to bez znaczenia, bo już na samym początku zdecydowała, że prędzej szlag ją trafi, niż go o cokolwiek spyta, o prośbie nawet nie wspominając.

Wiedziała, że chudnie i traci tkankę mięśniową, ale nic na to nie mogła poradzić poza regularnymi ćwiczeniami. Ćwiczyła tyle, na ile pozwalały warunki. Była natomiast ciekawa miny Ransom, gdy ta ją zobaczy. Logiczne było, że chciała mieć ją w dobrej formie fizycznej, by nadać odpowiedni wydźwięk pokazówce, a zobaczy wychudzone, ogolone nieszczęście, czyli obraz nędzy i rozpaczy. Ta świadomość sprawiała Honor perwersyjną satysfakcję.

Najgorsze natomiast było to, o czym klawisze nie wiedzieli, bo nie dawała tego po sobie poznać. Stawała się coraz bardziej obojętna na wszystko, co się działo. Nie miała pojęcia, ile czasu siedzi w celi, gdyż oświetlenie i temperatura nigdy nie ulegały zmianom i choć obserwując zachowanie strażników, podejrzewała, że zbliżają się do celu, nie mogła być pewna, że to nie kolejna ich gierka. Poza posiłkami i związaną z nimi rewizją nic nie przerywało monotonii, a ona nie odezwała się przez ten czas słowem. Czasami zastanawiała się nawet, czy nie zapomniała, jak to się robi. Powodowało to stopniowe, ale stałe odcinanie się od rzeczywistości — nawet perspektywa własnej śmierci nie robiła już na niej wrażenia.

Tak na dobrą sprawę przed całkowitym zamknięciem się w sobie uchroniła ją tylko jedna rzecz, o której banda sadystów nie miała pojęcia. A może miała, tyle że najprawdopodobniej nie zrozumiała tego fenomenu. O jej więzi z Nimitzem mogli słyszeć, zrozumieć jej nie mieli prawa. Była ona teraz co prawda bardzo słaba tak z uwagi na stan zdrowia treecata, jak i na sporą dzielącą ich odległość, ale istniała. A dzięki niej wiedziała, że Nimitz żyje, i to stanowiło kotwicę utrzymującą ją przy zdrowych zmysłach i pozwalającą funkcjonować jej psychice na tyle normalnie, na ile było to możliwe w tych okolicznościach.

Oboje czuli wzajemnie swój ból — ona jego fizyczny, on jej psychiczny — i pierwszy raz nie mogli sobie pomóc, ale wiedziała, że potrzebują siebie bardziej niż kiedykolwiek dotąd. Nie dlatego, by mieli jakąkolwiek nadzieję, ale z ważniejszej przyczyny: by zapewnić się nawzajem o swej miłości i o tym, że zawsze będą razem i że żadne nie pogrąży się samotnie w mroku, obojętnie co Ransom i pozostali sobie zaplanowali.

I to było ostatnie źródło jej siły, którego Timmons i reszta kryminalistów nie byli w stanie jej odebrać. Ba, nie wiedzieli nawet, że ono istnieje.

Naciągnęła kombinezon na nogi i dolną część ciała i zaczęła wkładać ręce w rękawy, gdy na ramieniu poczuła czyjeś dłonie. Znieruchomiała, ale serce zaczęło jej bić szybciej — to była dłoń Bergrena.

— Zbliża się koniec podróży, dziwko — jego pełen satysfakcji głos rozległ się tuż obok jej prawego ucha, z tak bliska, że poczuła jego oddech. — Niezadługo założą ci krawat na szyję i zrobią ją trochę dłuższą.

Nie odezwała się. Nie drgnęła nawet, ale jego dłoń i tak przesunęła się po jej ramieniu w parodii pieszczoty. Zarechotał i dodał:

— Tak se myślę, że pewnie chciałabyś mieć trochę przyjemności, zanim zaciągną cię na szafot.

Zacisnął chwyt i zmusił ją do odwrócenia się.

Gapił się na nią nachalnie, a w jego oczach była żądza. Ani śladu jakiegokolwiek innego uczucia. Jego zboczone zainteresowanie było gorsze nawet niż to, które okazał niegdyś Pavel Young. Young chciał dać jej nauczkę za odrzucenie zalotów i coś, co uznał za publiczne upokorzenie. Nienawidził jej, fakt, ale była to nienawiść osobista i personalna, choć nie traktował jej jak równej sobie istoty ludzkiej, lecz coś do użycia dla własnej wygody.

Nienawiść Bergrena była bezosobowa. To, że akurat w tej chwili nienawidził jej, było przypadkiem — każdy, kto znalazłby się na jej miejscu i stawił mu tak skuteczny bierny opór, byłby obiektem jego nienawiści. Jedyne, co się tak naprawdę dla niego liczyło, to przyjemność zadawania bólu: fizycznego czy psychicznego, bez różnicy. Nie miało dla niego znaczenia, komu go zadaje, bo nie wynikało to z żadnych osobistych urazów. On po prostu nienawidził wszystkich. Może poza tymi, którzy nienawidzili tak samo, ale i tego nie była pewna…

Bergren był człowiekiem tylko z pozoru i jedyne, co doń czuła, to bezbrzeżna pogarda. Doskonale w tej chwili widoczna w jej prawym oku.

— Ano, dziwko — powiedział ciszej i wredni ej. — Se myślę, że chcesz. To przestań się gapić i rozkracz się!

Oblizał usta i spojrzał na koleżankę po fachu stojącą w pobliżu drzwi. Podobnie jak pozostali podkomendni Timmonsa także była psychopatką. Teraz przyglądała się całej scenie z jeszcze większym oczekiwaniem niż Bergren.

— Dalej! — szepnął Bergren i przyciągnął ją bliżej, sięgając drugą ręką ku jej piersiom.

Nie zdążył ich dotknąć, gdyż lewa ręka Honor wystrzeliła ku górze i złapała jego nadgarstek niczym stalowe kleszcze. Tyle czasu posłusznie wykonywała ich polecenia, że Bergren zapomniał o jej sile i szybkości i nabrał przekonania, że zawsze będzie wykonywała polecenia. Teraz jęknął z bólu, a w jego oczach błysnął strach i to tym większy, że spotęgowany przez całkowite zaskoczenie. Honor zacisnęła palce i uśmiechnęła się posępnie prawą stroną twarzy.

— Zabierz łapę! — poleciła cicho, lecz wyraźnie.

Jej głos zaskoczył ją samą — po tylu dniach milczenia brzmiał dokładnie tak samo jak dawniej. Tyle że w tej chwili słychać było w nim głównie groźbę i zaproszenie. I nienawiść prawie tak silną jak nienawiść Bergrena. Ten przez moment stał jak sparaliżowany, ale natychmiast doszedł do siebie i dał krok do przodu, próbując wepchnąć ją na ścianę.

Nie miał cienia szansy na sukces — Honor ledwie się zachwiała i wykonała ostry, choć niewielki ruch ręką. Zawył i padł na kolana, gdy jego nadgarstek eksplodował bólem.

— Puszczaj go, suko! — strażniczka ruszyła ku niej, sięgając po pałkę przytroczoną do pasa.

Honor odwróciła głowę i spojrzała jej w oczy.

— Dotknij mnie tym kijem, a przetrącę ci kark! — ostrzegła rzeczowo.

Strażniczka zamarła zaskoczona jej całkowitą pewnością siebie.

Ale tylko na moment.

— Wątpię, dziwko! — warknęła pogardliwie. — Nawet gdyby, to nigdzie stąd nie wyjdziesz i nie spodoba ci się to, co moi kumple z tobą zrobią, jeżeli choć spróbujesz. A poza tym masz o kogo dbać, zapomniałaś?

Zrobiła kolejny krok już pewna siebie… i rozległ się trzask pękających kości, gdy Honor zwiększyła nacisk i złamała Bergrenowi nadgarstek. Zaraz potem rozległo się jego wycie. Honor odkopnęła go i odwróciła się do strażniczki. Tą aż cofnęło, gdy zobaczyła wyraz jej twarzy: były na niej tylko nienawiść i zaproszenie.

— Masz rację — powiedziała miękko Honor. — Mam przyjaciół, o których powinnam dbać, i możecie mnie zmusić do udziału w waszym zboczonym cyrku, który tu prowadzicie, grożąc wyrządzeniem im krzywdy. Ale jest granica i właśnie ją osiągnęliście. Nie zrobię tego nawet dla nich. A gdybyś zapomniała, to ci przypominam, że Ransom chce mnie nieuszkodzoną, więc uprzedź resztę śmieci, że też nie mogą sobie na wszystko pozwolić.

Bergren pozbierał się na kolana, trzymając złamany nadgarstek zdrową dłonią. Nie odwracając się, Honor wykonała precyzyjny wykop prawą nogą, trafiając go — jak zamierzała — piętą w podbródek. Siła ciosu odrzuciła go w kąt, gdzie znieruchomiał półprzytomny na podobieństwo kupy zakrwawionych szmat.

Strażniczka spojrzała na Honor i zaczęła się bać.

— Możesz tu sprowadzić kumpli — dodała Honor równie miękko. — Tylko lepiej sprowadź ich wszystkich. I masz moje słowo, że kiedy będzie po wszystkim, nie będziesz w stanie dostarczyć mnie Ransom żywej. Nie ma takiego sposobu we wszechświecie, żeby wam się to udało. I uśmiechnęła się naprawdę paskudnie. Strażniczka cofnęła się, odruchowo ściskając pałkę i próbując pojąć, jak w tak krótkiej chwili w celi mógł tak diametralnie zmienić się stosunek sił. Przecież to ona miała wszystkie atuty… potem spojrzała na Honor i zrozumiała, że nie ma żadnych, gdyż spojrzała w oko drapieżnika znacznie od siebie groźniejszego. Ona była ścierwojadem, a przed sobą miała wilka, który choć ranny i osłabiony zdecydował, że nie będzie już uciekał. Mógł zginąć, ale tam gdzie stał, bo kroku w tył już nie postąpi, natomiast ma coraz większą ochotę zabijać prześladowców. I tylko resztą woli się przed tym powstrzymuje. Ale zaproszenie w jego wzroku było coraz wyraźniejsze: zróbcie jeszcze tylko coś, cokolwiek, a nie będę już musiał się powstrzymywać…

I w tym momencie zrozumiała, że układ sił zmienił się ostatecznie.

Ostrożnie i wolno puściła pałkę i nie spuszczając wzroku z twarzy Honor, pochyliła się i zebrała z podłogi półprzytomnego, jęczącego kompana. I bez słowa wywlokła go z celi. A potem natychmiast zamknęła i zablokowała drzwi.

Uaktywniając zamek i alarm, nie była jednak w stanie zdecydować, czy w ten sposób zamyka wilka w klatce… czy siebie w bezpiecznym miejscu.



ROZDZIAŁ XXVI

— To co mamy w planach na dzisiaj? — spytał pogodnie Horace Harkness rozparty w komfortowym fotelu i pokiwał palcem bez buta (zdjętego dla wygody) na bliższego „anioła stróża”.

Od chwili jego przejścia na stronę wroga przydzielono mu na stałe dwóch pilnujących — towarzysza kaprala Heinricha Johnsona i towarzysza szeregowego Hugh Candlemana. Powód ich ciągłej obecności był oczywisty — mieli go zniechęcić do jakichkolwiek niewłaściwych zachowań, zajęć czy pomysłów. Wybrano ich też z oczywistych dla Harknessa powodów — obaj byli masywni, silni i dobrze wyszkoleni w sztuce demontażu bliźnich gołymi rękoma. Prywatnie podejrzewał co prawda, że mógłby ich jeszcze paru rzeczy nauczyć, ale nie miał zamiaru próbować. To mniej więcej wyczerpywało zasób ich użytecznych umiejętności, ale cóż: nie można mieć wszystkiego.

— Niewiele… chyba — Johnson nie był aż tak szeroki w barach jak Harkness, za to o pół głowy wyższy.

I w mundurze robił naprawdę duże wrażenie.

Teraz wyjął z kieszeni kurtki mundurowej notes, włączył go i sprawdził, co się wyświetliło na ekranie, po czym ogłosił:

— O trzynastej trzydzieści masz następny nagrywany wywiad… potem towarzysz komandor Jewel chce z tobą pogadać o waszych systemach łączności… będzie punkt siedemnasta. A poza tym masz całkowicie wolny czas. Wygląda na to, że cię polubili — ocenił, chowając notes.

— A czego tu nie lubić? — spytał Harkness z leniwym uśmiechem.

Obaj ubecy ryknęli śmiechem. Zdobycz taka jak bosmanmat Horace Harkness nie zdarzała się specom od propagandy Ludowej Republiki często, a fakt, że był artylerzystą o specjalności rakiet i wiedział sporo o nadajnikach do łączności z prędkością większą od prędkości światła, robił z niego jeszcze cenniejszą zdobycz, gdyż nie tylko propagandową, ale także praktyczną — stanowił bowiem źródło cennych informacji. Skutki te były całkowicie poza zasięgiem zrozumienia i zainteresowania Johnsona i Candlemana, którzy mieli własne powody do radości z racji obecności Harknessa. Były one odmienne, by nie rzec wręcz sprzeczne z interesami Ludowej Marynarki jako takiej.

— I co, udało ci się już coś zrobić z Farley’s Crossing? — spytał Candleman.

Uśmiech Harknessa z leniwego stał się złośliwy.

— Oj, niedowiarki — prychnął. — Powiedziałem, że poprawię wasze szansę? Powiedziałem. No to macie.

I cisnął mu wyjęty z kieszeni chip.

Candleman złapał go zręcznie i obejrzał z miną wskazującą, że spodziewa się gołym okiem odczytać jego zawartość. Z tego co Harkness wiedział na jego temat, mogło tak być rzeczywiście.

— Jak to działa? — spytał Johnson, nie ruszając się z drugiego fotela.

Harkness wzruszył ramionami i wyjaśnił:

— Inaczej niż poprzednio, bo sprawa jest bardziej skomplikowana. Gra ma znacznie więcej wariantów i zmiennych możliwości, a wersja dla wielu graczy jeszcze dodatkowo wszystko komplikuje. Więc zamiast zrobić tak, żebyście byli w stanie przewidzieć wynik, zorganizowałem wszystko w ten sposób, żebyście grając, mogli go wymusić.

— Eee? — spytał inteligentnie Candleman.

Harkness stłumił rozpaczliwy jęk i uśmiechnął się promiennie.

Teoretycznie rzecz biorąc, obaj jego stróże mieli średnie wykształcenie, a Johnson zaliczył nawet dwa lata studiów. Praktycznie jednak obaj byli Dolistami i korzystali z systemu szkolnictwa będącego efektem długoletniej polityki edukacyjnej Ludowej Republiki. Nikt nie twierdził, że niemożliwe było uzyskanie w ten sposób rzetelnego wykształcenia, ale wymagało to od ucznia zainteresowania i wykorzystania dostępnych środków do samokształcenia, ponieważ po latach osiągnięć w imię „demokratyzacji studentów” ani system, ani żaden z nauczycieli nie był zdolny do nauczenia kogokolwiek czegokolwiek.

Podstawowym problemem każdego systemu edukacyjnego jest to, że uczniowie chcący się uczyć należą do prawdziwych rzadkości. Bez odpowiedniego wyjaśnienia przeważająca większość młodzieży nie widzi powodu, dla którego miałaby marnować czas na coś tak nużącego jak nauka. Co prawda zawsze znajdują się wyjątki, ale większość istot ludzkich uczy się na podstawie doświadczeń, nie kazań, i dlatego jak długo ktoś na własnej skórze nie doświadczy mankamentów swoich braków w wykształceniu, rzadko odczuwa potrzebę poprawy jego poziomu. Stworzenie pędu do wiedzy u młodzieży wymaga całej organizacji i jasnego stanowiska starszych powtarzających i udowadniających, że trzeba się uczyć i że przynosi to korzyści. A tego potrzebowała cała społeczność Dolistów, gdyż Dola, którą im państwo regularnie wypłacało, absolutnie nie zależała od poziomu wykształcenia. Poza tym po co komu było potrzebne wykształcenie, skoro i tak nic nie robił?

Legislatorzy zadawali sobie także sporo trudu, by jak najpowszechniej rozpropagować odpowiedź, że po nic, gdyż wiedza jest niebezpieczna. Nie potrzebowali wykształconych Proli, bo ci mogliby chcieć mieć coś wspólnego ze sprawowaniem władzy, a jak długo stypendium wystarczało na taki poziom życia, do jakiego przywykli, nie czuli potrzeby domagać się, dajmy na to, udziału w podejmowaniu decyzji politycznych. A do tego przecież sprowadzał się układ zawarty między ich przodkami i rodami Legislatorów — w zamian za „zatroszczenie się o ich potrzeby” obywatele Republiki oddali prawo podejmowania wszelkich decyzji w ręce ludzi już sprawujących władzę. I dopóki obie strony miały to, czego chciały, nikomu nie zależało na zmianie czy poprawie czegokolwiek.

Ogólny wydźwięk tego samobójczego paktu i jego skutki na wielką skalę były z punktu widzenia Harknessa kwestią czysto akademicką, natomiast indywidualne przypadki dotyczyły go jak najbardziej, jako że Johnson i Candleman byli typowymi przedstawicielami społeczeństwa, do którego należeli. Oznaczało to, że obaj byli takimi niedouczonymi ignorantami, że mało kto w Królestwie Manticore zdołałby w to uwierzyć, nie widząc żywych tego przykładów. Takich, którzy ledwie potrafili liczyć albo jak Candleman byli w zasadzie analfabetami, bo choć znali litery, nie potrafili zrozumieć, co czytają.

Tacy ludzie w nowoczesnych siłach zbrojnych mieli nader ograniczone wykorzystanie, gdyż obsługa, nie mówiąc już o naprawie rozmaitych urządzeń, była dość skomplikowana i wymagała od operatorów czy techników przynajmniej ogólnej znajomości zasad elektroniki, cybernetyki, teorii grawitacji i paru pokrewnych dyscyplin. Każdego można było w stosunkowo krótkim czasie wyszkolić do obsługi urządzenia, ale nie oznaczało to, że potrafi on wykorzystać w pełni jego możliwości, a kiedy się cokolwiek zepsuje, będzie już zupełnie bezradny. Poziom wiedzy takich ludzi, czego obaj ubecy byli przykładem, był taki jak kogoś, kto uważa, że zna się na matematyce, bo potrafi zrobić zakupy i nie dać się oszukać przy wydawaniu reszty. O tym, dlaczego naciśnięcie tego a nie innego klawisza powoduje taki a nie inny efekt, nie mieli bladego pojęcia i nawet nie odczuwali potrzeby, by to wiedzieć.

Dlatego właśnie większość przeglądów i drobnych napraw na okrętach Ludowej Marynarki wykonywali oficerowie lub starsi stopniem podoficerowie, flota bowiem jeszcze w okresie przedwojennym, chcąc mieć kompetentnych techników, musiała wyszkolić ich samodzielnie. A członkowie załóg brani z poboru zbyt krótko pełnili służbę, by przejść pełne szkolenie. Dlatego najpierw uczono ich obsługi, a dopiero potem naprawy. W praktyce okazywało się, że czas i wysiłek na to potrzebne opłacają się jedynie w przypadku zawodowych wojskowych.

Marines mieli z tym podobny problem, choć na mniejszą skalę, gdyż zasilane zbroje i broń wsparcia także wymagały specjalistów, a lepiej było, by nie mieli z nimi kontaktu techniczni ignoranci, bo straty tym wywołane mogły być zbyt duże. Czasy, gdy dawało się robić dobrych żołnierzy z technicznych analfabetów, przeminęły bezpowrotnie wraz z bronią powtarzalną, ale Marines byli formacją zawodową, a ich wyposażenie było mniej skomplikowane, toteż zdołali osiągnąć wyższy poziom taktycznej kompetencji w swych szeregach, choć naprawa i konserwacja nadal stanowiły najsłabszą stronę i chroniczny problem.

Na znaczne pogorszenie tego stanu rzeczy wpłynęły ciężkie straty w ludziach, którą obie formacje poniosły w początkowym okresie wojny, oraz czystki, które nastąpiły po przejęciu władzy przez Komitet. Ten ostatni, próbując uratować sytuację, powołał do służby rezerwistów, ale było to rozwiązanie na krótką metę — jedynym realnym sposobem było szkolenie poborowych, zanim trafią na okręty, by osiągnęli choćby przyzwoity poziom umiejętności technicznych. W Komitecie było dość trzeźwo myślących członków, by zdać sobie z tego sprawę, a Ransom zdołała sprzedać pomysł tłumowi.

W wyniku tego kierowana swoistą logiką banda pasożytów, dla zachowania przywilejów, z powodu których rozpoczęto tę wojnę, z ochotą rezygnowała ze swego dotychczasowego trybu życia, by nauczyć się, jak walczyć i wspierać wojsko. Gdyby ktoś przekonał ich do nauki i pracy przed rozpoczęciem działań, do wojny w ogóle by nie doszło, ale cóż…

Póki co jednakże ludzi wykształconych było za mało, a potrzebowało ich nie tylko wojsko, ale także przemysł i balansowanie przydziałami między siłami zbrojnymi a przemysłem zbrojeniowym cały czas stanowiło poważny problem dla administracji i Komitetu. Sytuacja ulegała poprawie, i to szybciej niż uwierzyliby pewni siebie przywódcy Sojuszu, ale w przewidywalnej przyszłości nie zmieni się na tyle, by rozwiązać problem.

Kłopotów z kadrą nie miał jedynie Urząd Bezpieczeństwa, raz dlatego że dość wykształconego ścierwa (lub szczerych patriotów) garnęło się w jego szeregi, a dwa że potrzeba ich tam było znacznie mniej. Johnson i Candleman na ten przykład nie byli umysłowo ociężali czy opóźnieni w rozwoju. Z ich mózgami było wszystko w porządku, tylko nikt nie umożliwił im pełnego wykorzystania posiadanego potencjału. Byli ignorantami, nie idiotami, ale UB do liniowych formacji czy straży więziennej nie potrzebowała wybitnych umysłów. Potrzebowała solidnych, bezmyślnych i wykonujących rozkazy osiłków zdolnych łamać gnaty i strzelać do wrogów ludu wskazanych przez towarzyszy oficerów. Siedemdziesiąt pięć do osiemdziesięciu pięciu procent funkcjonariuszy UB podpadało pod kategorię „towarzysz łamignat” i wymagało krótkiego jedynie przeszkolenia. W porównaniu do średniej Johnson i Candleman plasowali się w czołówce (zwłaszcza ten pierwszy wybijał się ponad przeciętność).

Co w niczym nie zmieniało brutalnej prawdy, że żadnego nie przyjęto by do służby na jakimkolwiek okręcie Królewskiej Marynarki, na który Harkness kiedykolwiek dostał przydział. Powód był prosty — ignorancja w pewnym momencie przechodziła w idiotyzm, bo trudno było spodziewać się, by ktoś nawet i niegłupi potrafił uniknąć niebezpieczeństwa, o istnieniu którego nikt go nie ostrzegł. Taki ktoś wśród załogi był groźniejszy od sabotażysty.

A obaj stróże Harknessa w tej właśnie chwili udowadniali, że osiągnęli tę linię graniczną.

— Widzicie — wyjaśnił Harkness nadal z uśmiechem. — Farley’s Crossing nie jest podobny do tych gierek, które już dla was poprawiłem. To w sumie uproszczona wersja symulatora treningowego floty, a to znaczy, że parametry programu są znacznie bardziej skomplikowane niż w innych. Dociera?

Zrobił przerwę i czekał.

Candleman spojrzał na Johnsona — ten kiwnął głową, więc Candleman podniesiony na duchu skupił ponownie uwagę na Harknessie, przyglądając mu się z takim zaufaniem i tak kompletnym brakiem zrozumienia, o czym mowa, że obiektowi jego adoracji aż się głupio zrobiło. Harkness, mając za sobą tyle lat służby na różnych okrętach, wyszedł z założenia, że każdy, kogo przydzielą mu na anioła stróża, zgodzi się i to z radością na propozycję ustawienia pokładowych gier tak, by mógł więcej wygrywać. I na tym oparł cały swój pomysł. Połączenie nudy, chciwości i czysto ludzkiej chęci bycia lepszym od innych dawało ten sam efekt na każdym okręcie RMN, na którym służył, więc tak samo musiało być i na okrętach Ludowej Marynarki oraz UB. Okazało się, że na Tepesie czynniki te działały jeszcze skuteczniej, natomiast on miał dodatkowe szczęście, że trafiła mu się akurat ta parka. Candleman był tak tępy, że litość brała, a Johnson, choć całkiem kompetentny w tym co robił, był starym spekulantem i dobrym przemytnikiem, więc u niego chciwość dominowała. A obaj nie mieli dość wiedzy, by zrozumieć, jakie mogą być konsekwencje wpuszczenia Harknessa do pokładowego banku gier.

Harkness zresztą też nie od razu wyrwał się z tą propozycją, wychodząc z założenia, że jest staranniej obserwowany nie tylko przez tych dwóch. Znając też podejrzliwość Ransom (ze słyszenia, ale doświadczenia to potwierdzały), dopuszczał możliwość prowokacji, nie żeby towarzyszka Sehieton coś podejrzewała, ale mogła to zrobić dla zasady. Dlatego najpierw starannie sprawdził, czy jego opiekunowie są faktycznie tacy tępi, czy tylko udają, a równocześnie ciężko pracował na reputację wiarygodnego zdrajcy. Czyli robił wszystko, co mu kazali towarzysze oficerowie UB. Nagrał kilkanaście wywiadów i oświadczeń, w których przyznawał się do popełnienia dowolnych (wymyślanych przez przesłuchujących) zbrodni wojennych na rozkaz przełożonych, jak też innych, których był świadkiem, w wykonaniu tychże przełożonych. Zamówienia były różne, jak mu wyjaśniono, na rozmaite okazje. Nagrał też apele propagandowe, w których jak najpoważniej wzywał rodaków do zdrady i dezercji, posługując się napisanymi tekstami i śmiejąc się w kułak, bo nikt normalny nie miał prawa zrozumieć bełkotu o wrogach klasowych, imperialistycznych wyzyskiwaczach i innych takich, od których aż się tam roiło. Odbył też kilka posiedzeń z towarzyszem komandorem Jewelem, którego na początku ostrzegł, że jest zwykłym technikiem i generatory impulsów grawitacyjnych owszem konserwował i przeglądał, ale teorię, która doprowadziła do ich skonstruowania, rozumie gorzej niż słabo. Potem już spokojnie odpowiadał na pytania, jak co działa, przynajmniej w jego pojęciu. Z tego co wiedział, na pewno zwiększył stan wiedzy wroga na ten temat, ale żadnych rewelacyjnych tajemnic mu nie przekazał, bo z pytań wynikało, że ktoś był pierwszy i wróg to co najważniejsze już wie.

Według własnych wyliczeń popełnił tak ze trzydzieści rozmaitych odmian zdrady i kolaboracji, stawiając się tym samym w sytuacji, w której powrót do domu był niemożliwy, a co najmniej zdecydowanie niezdrowy. Doprowadził jednak do tego, o co mu chodziło — przestano go traktować podejrzliwie, mając dowody jego szczerych intencji, i w nagrodę stopniowo zwiększano jego swobodę ruchów, aż mógł chodzić prawie po całym okręcie. Wyjątek stanowiły kwatery oficerskie (no i Ransom naturalnie), blok więzienny i stanowiska uzbrojenia oraz wszystko, co było z tym związane. Ustalił też stan umysłowy obu stróżów, a ci ze swej strony traktowali pilnowanie go jako czystą formalność.

Kiedy Harkness uznał, że wystarczająco się oswoili, zaczął opowiadać o swoich osiągnięciach w walce z celnikami i oficerami w kwestii tego, co wolno mieć na okręcie, a co nie. W krótkim czasie zaczęli się wymieniać opowieściami z Johnsonem, a w jeszcze krótszym ten ostatni zrozumiał, że ma do czynienia albo z mistrzem, od którego należy się uczyć, albo z największym łgarzem w znanym wszechświecie. Sprawdził to, zasięgając ostrożnie rady odnośnie, pewnych swoich operacji, i dzięki wskazówkom Harknessa w ciągu paru dni zarobił o dwadzieścia procent więcej niż zwykle. Teraz już nie miał wątpliwości, że trafił mu się maestro, którego poziomu nigdy nie osiągnie, ale równocześnie i bratnia dusza.

Reszta szła już w sposób naturalny, jako że największe zyski ciągnął z hazardu, do którego wykorzystywano pokładowe gry. Szefem całego przedsięwzięcia był towarzysz sierżant sztabowy Boyce, a Johnson był jednym z jego głównych pomagierów. Ponieważ hazard był surowo zabroniony na pokładach wszystkich okrętów UB, dochody były tym większe i tym bezpieczniejsze — nikt nie zaryzykowałby donosu, bo sam odpowiadałby za złamanie przepisów. Ponieważ towarzysz sierżant był osobnikiem przedsiębiorczym i ciągle szukał nowych sposobów zdobycia gotówki, Harkness podsunął mu parę pomysłów i pomógł Johnsonowi zwiększyć dochody z samego hazardu o czterdzieści procent. Boyce był tak tym zachwycony, a równocześnie tak zajęty wdrażaniem nowych operacji w życie, że dał Johnsonowi wolną rękę w kwestii hazardu, zastrzegając sobie jedynie stosowny procent od zysku.

A to oznaczało, choć o tym Boyce nie wiedział, że dał wolną rękę Harknessowi, który na dodatek nie miał żadnych kłopotów z preparowaniem gier, ponieważ okazało się to nieporównywalnie prostsze, niż się spodziewał. Prawdę mówiąc, był zaskoczony tym, jak stare są te gry i jak śmiesznie prosto zabezpieczone. Kilka było nawet wariantami gier, z jakimi zetknął się z pięćdziesiąt standardowych lat temu, zaczynając karierę w Royal Manticoran Navy. Wiedział co prawda, że Ludowa Marynarka ma gorszy sprzęt, a więc i gorsze oprogramowanie, ale nie sądził, że aż tak. Przynajmniej w dziedzinie gier pokładowych.

Niepodważalną zasadą było, że każda gra, którą da się zmanipulować, zostanie przerobiona, i to najszybciej jak tylko da się to osiągnąć. Dlatego też gry na okrętach Królewskiej Marynarki były regularnie sprawdzane przez informatyków, i to nie należących do załogi. A co ważniejsze układający zarówno je, jak ich zabezpieczenia zdawali sobie sprawę, że spora grupa inteligentnych, doświadczonych i nader dobrze wyszkolonych ludzi wykorzysta swoje umiejętności, by przełamać te zabezpieczenia, i robili co mogli, by im to utrudnić.

W Ludowej Republice nie przejmowano się tym aż tak, a w Ludowej Marynarce było znacznie mniej dobrych specjalistów. W UB jeszcze mniej. I dlatego gry pokładowe, jak też ich banki miały zabezpieczenia wręcz śmieszne dla kogoś, kto uczył się fachu na blokadach antywłamaniowych stosowanych w Królewskiej Marynarce. Harkness zaczął delikatnie od zmiany stosunku szans na korzyść komputera (czyli Johnsona) w kilku grach karcianych i w paru wariantach kości. Nie musiał nic więcej robić, by udowodnić Johnsonowi, że potrafi zrealizować, co obiecał. Dalej poszło już bez najmniejszych trudności.

Cała sprawa była ryzykowna, ale z tym pogodził się na samym początku, gdy wpadł w przebłysku geniuszu na pomysł. I nie chodziło oczywiście o to, że zmienił zasady gier, bo to była dziecinada, ale o to, że żeby je zmienić, musiał uzyskać dostęp do banku danych, w którym się znajdowały. Gdyby przełożeni Johnsona odkryli, że świeży zdrajca ma dostęp do komputerów pokładowych, konsekwencje byłyby zdecydowanie niemiłe. Na szczęście Johnson miał wszelkie powody, by także dbać o zachowanie całej sprawy w tajemnicy. I nie miał zielonego pojęcia, że z zupełnie innych niż Harkness powodów.

Jeśli chodziło o obu ubeków, to dla nich bank gier był po prostu bankiem gier — komputerem, w którym znajdowały się gry. Do głowy żadnemu nie przyszło, bo się na tym nie znali, że komputer ten stanowi część systemu komputerowego okrętu, a ponieważ sami nie potrafili wejść nawet tam, gdzie znajdowały się gry, nie podejrzewali, że w ten sposób można uzyskać dostęp do całego systemu. Wręcz przeciwnie sprawa wyglądała w przypadku Harknessa, bosmanmat Horace Harkness, był bowiem hakerem-artystą z wieloletnią wprawą. Od dawna doskonalił swe umiejętności, i to nie na jakichś głupich grach, ale na systemie komputerowym kadr Royal Manticoran Navy. I to w ten sposób, że nie dość, że nikt się tego nie spodziewał, to jeszcze nie zostawił żadnego śladu swej działalności. Wszystko zaczęło się po placówce Basilisk, gdy poznał Scotty’ego Tremaine’a. Polubił chłopaka i chciał go dalej pilnować, a wiadomo było, jak przypadkowo wyglądają przydziały, gdy okręt idzie na dłużej do doku albo gdy zainteresowani awansowali. Nie zdążył z pierwszym przydziałem po powrocie, gdyż miał zbyt wiele innych spraw na głowie, jako że zdecydował się zakończyć większość robionych na boku interesów, a zabezpieczenia systemu okazały się lepsze, niż podejrzewał. Jednak już po roku osiągnął to, co chciał, i od tej pory zawsze dostawał przydział tam gdzie Scotty. I nikt nawet nie podejrzewał, w jaki sposób to osiągał. Dla kogoś, kto zdołał złamać zabezpieczenia programowe tajnej bazy danych kadr RMN (i to wielokrotnie), zabezpieczenia mające powstrzymać technicznych analfabetów były wręcz śmieszne.

I dlatego przez ostatnie dwa tygodnie Harkness buszował sobie po systemie komputerowym krążownika liniowego Tepes, Nie zmieniał niczego, by nie zostawiać żadnych śladów, ale zgromadził olbrzymią ilość informacji tak o okręcie, jak i o jego załodze, miejscu przeznaczenia i procedurach operacyjnych. Oraz naturalnie o tym, kiedy dotrą do celu. Dzięki temu zdołał opracować dokładny plan i napisać niezbędne programy na minikompie dostarczonym przez Johnsona. I zabezpieczyć je tak, żeby nikt nie podejrzewał ich istnienia, nie mówiąc już o dostaniu się do nich.

Wybitną pomoc stanowiło to, że Johnson i Candleman traktowali jego hakerskie wyczyny z nabożną czcią niczym czarną magię i doskonale rozumieli, że potrzebny mu spokój i samotność, by mógł się skupić. Co prawda musieli znajdować się z nim w jednej kabinie, ale starali się jak mogli trzymać wtedy od niego z daleka i traktowali niczym maga zajętego tajemnymi rytuałami. Nie musiał dzięki temu tracić czasu na wybiegi i ukrywanie tego, co naprawdę zabierało mu najwięcej czasu, bo nikt mu przez ramię nie zaglądał. I tak napisał program zmieniający natychmiast obraz wyświetlany na ekranie na coś niewinnego na wypadek, gdyby któryś zrobił się ciekawski, ale jak dotąd nie musiał go ani razu użyć.

W sumie okazało się, że zakończył przygotowania prędzej, niż zakładał, a ponieważ działać mógł dopiero, gdy dotrą do celu, zaczęło mu się nudzić. Naturalnie wprowadzanie zmian w grach zajmowało jedynie niewielki ułamek czasu spędzanego przy komputerze, ale o tym jego stróże nie mieli pojęcia i byli przekonani, że cały czas pracowicie spełnia ich prośby. Żeby nie wzbudzić podejrzeń, nie mógł nagle skrócić tego czasu, i dlatego zaproponował im modyfikację najbardziej skomplikowanej gry na pokładzie, czyli Farley’s Crossing. Była to niezwykle uproszczona, ale jednak symulacja taktyczna odtwarzająca ostatnią wielką bitwę stoczoną przez flotę Ligi Solarnej. Gra przewidziana była na rozmaite opcje — w najbardziej rozszerzonej wersji mogło w nią grać po każdej stronie po dziesięciu graczy mających pod rozkazami ponad sześćset okrętów. Była o kilkanaście poziomów trudniejsza od wszystkich pozostałych i, jak zakładał, wprowadzenie stosownych zmian powinno zająć mu akurat tyle czasu, ile miał do zabicia.

Przewidywania pokryły się z praktyką, za to teraz musiał wyjaśnić, co zrobił i jak mają z tego korzystać najbardziej zainteresowani.

— Widzicie, ten program ma olbrzymią ilość wariantów i zmiennych, a ponieważ każdy okręt może być kontrolowany przez innego gracza, nie przez komputer, to jeszcze utrudnia sprawę. Dlatego musiałem to załatwić ostrożnie i delikatnie, bo każdy chwyt na chama zostałby zauważony przez innego gracza, i to raczej prędzej niż później. Jasne jak dotąd?

Candleman naturalnie nic nie odpowiedział, ale Johnson kiwnął głową.

— Rozumiem — przytaknął. — Gdyby, dajmy na to, rozkaz przybycia w wariancie Tango zawsze kazał faworyzować Ligę albo gdyby okręty któregoś gracza przestały wykonywać jego rozkazy, ktoś zacząłby coś podejrzewać.

— Właśnie! — ucieszył się Harkness, że zaoszczędzało mu to wyjaśnień. — Więc zrobiłem tak: kiedy użyjecie którejś z zapisanych na chipie tożsamości, rozpoczynając grę, komputer da wam fory. Musicie ich używać z wyczuciem, ale macie następujące możliwości: kiedy naciśnięcie dwukrotnie klawisz ognia w trudnej sytuacji, komputer doda pięćdziesiąt procent do normalnego prawdopodobieństwa trafienia, według którego ocenia skuteczność strzałów.

— To lubię! — Candleman prawie pojaśniał ze szczęścia.

— Tak sobie myślałem, że ci się spodoba — przyznał Harkness z uśmiechem. — Tylko nie przesadzajcie. Poza tym poprawiłem też kontrolę uszkodzeń, tak aby każdy raz trafiony okręt doznał mniejszych uszkodzeń niż powinien, ale nad tym muszę jeszcze popracować. Mam jeszcze jeden pomysł, ale to na później… Natomiast zapamiętajcie sobie: w tę grę musicie za każdym razem grać inaczej i wykorzystywać to, co zrobiłem, kiedy będzie okazja. No ale nie zmienia to faktu, że dzięki tym małym poprawkom powinniście paru narwańców oskubać na cacy.

— Też tak myślę — zgodził się Johnson z szerokim uśmiechem. — Dziękujemy, Harkness.

Odebrał Candlemanowi chipa, podrzucił go parę razy w dłoni i po chwili namysłu dodał:

— Porządny z ciebie chłop, Harkness. I jesteś wart każdego centa działki, jaką dostajesz.

— Miło, że tak myślisz. — Harkness także się uśmiechnął. — Lubię wiedzieć, że na coś zapracowałem. I zawsze pamiętam o przyjaciołach.



ROZDZIAŁ XXVII

— Wiadomość z Tepesa, towarzyszu admirale.

Lester Tourville uniósł głowę, słysząc głos porucznika Fraisera, przerwał rozmowę z kapitanem Bogdanovichem i komisarzem Honekerem i spytał:

— Jaka jest jej treść, Harrison?

Jego głos brzmiał zupełnie naturalnie, co jeszcze podkreślało napięcie, gdyż znajdowali się o dwadzieścia cztery minuty świetlne od gwiazdy typu G3 zwanej Cerberus B.

— Tepes będzie kontynuował lot na orbitę parkingową Hadesu, a my mamy wejść na orbitę parkingową Cerberusa B3, towarzyszu admirale — zameldował oficer łączności, odchrząknął i dodał: — Jest też dopisek sygnowany osobistym kodem towarzyszki sekretarz Ransom. Poleca w nim, by pan, towarzysz komisarz Honeker oraz kapitan Bogdanovich i komandor Foraker udali się pinasą na powierzchnię Hadesu, tak by być tam jutro rano o dziewiątej zero zero.

— Pięknie, psiakrew — warknął z niesmakiem Bogdanovich.

Uczucie to podzielali wszyscy członkowie sztabu Tourville’a — ich rozkazy nakazywały towarzyszyć Tepesowi aż do Hadesu i zmiana ich treści teraz była równie głupia co obraźliwa.

— Chcą utrzymać okręt floty tak daleko od swego królestwa, jak tylko mogą — dodał Bogdanovich. — Pewnie boją się, że ostrzelamy obóz Charon czy coś równie cholernie ważnego!

W jego głosie oprócz pogardy kryła się nienawiść, której śladu nie pozwoliłby sobie ujawnić miesiąc temu. No ale miesiąc temu Bogdanovich mógł mieć jeszcze nadzieję…

Podobnie jak pozostali. I dlatego Honeker nawet okiem nie mrugnął, słysząc ten ton. Miał dość czasu, by zrozumieć, że jego los jest tak samo przesądzony jak los Tourville’a i reszty. Właściwie mógłby o to mieć pretensję do admirała, ale nie miał — podjął decyzję świadomie i dobrowolnie i nadal był przekonany, że to oni mieli rację, a nie Ransom. Jej uporczywe dążenie, by zamordować Harrington pod płaszczykiem wymierzania sprawiedliwości, skończy się katastrofą dla wszystkich, nie tylko dla tych, którzy próbowali do tego nie dopuścić. Liga Solarna wścieknie się prawie tak samo jak Królestwo Manticore, co będzie miało natychmiastowe odzwierciedlenie w przemycie technologii. Honeker podejrzewał, że patrzące nań jak dotąd przez palce władze zablokują drogi, które pozostaną po tym, jak poszczególne rządy planetarne skończą się wycofywać z nieoficjalnej współpracy. I tym razem blokada będzie skuteczna, bo dopilnuje tego Marynarka Wojenna Ligi Solarnej, której oficerowie zareagują tak jak wszyscy normalni oficerowie każdej floty. Czyli tak jak Tourville. A poza tymi pragmatycznymi powodami, dla których należało powstrzymać Ransom, istniała jeszcze jedna kwestia: takie postępowanie było po prostu moralne.

I dlatego, choć bał się konsekwencji, Everard Honeker nie żałował swej decyzji poparcia poczynań Tourville’a ani nie miał do niego żalu czy pretensji, że zwrócił się z prośbą o wsparcie. Cała ta sytuacja miała jeszcze uboczny (co nie znaczyło nieważny) efekt. Honeker pojawił się na pokładzie poprzedniego okrętu flagowego Tourville’a Ras Alin, by szpiegować na rzecz UB i Komitetu, i choć polubił główny obiekt swych obserwacji, nigdy nie zapomniał, że jest strażnikiem agresywnego i odważnego oficera. Pamiętał cały czas, że musi zachować dystans, uważnie obserwować jego poczynania, by wykryć jak najwcześniej pierwsze oznaki wskazujące na brak wiarygodności. Potem, gdy razem przeszli na nowy okręt, sytuacja pozostała właściwie bez zmian.

Teraz ta izolacja zniknęła — może dlatego, że Honeker wiedział, iż obaj są skończeni, może z innych, głębszych powodów, ale jedno nie ulegało wątpliwości: poczuł z tego powodu ogromną ulgę. I w znacznej mierze, z czego także zdawał sobie sprawę, była ona spowodowana tym, że nie musiał już okłamywać innych, a przede wszystkim siebie, by usprawiedliwić poczynania władz, które, jak od dawna był przekonany, nie mogły zostać usprawiedliwione. Zdradzając go i skazując za to, że próbował spełnić swój obowiązek, władze nie dość, że udowodniły ostatecznie własne zidiocenie, to udowodniły też idiotyzm systemu i uwolniły go w ten sposób od jakichkolwiek powiązań ze sobą czy z nim. W końcu zrozumiał, że „politycznie niepewni”, tacy jak Lester Tourville czy jego sztab, robili więcej dla sprawy, której, jak dotąd wierzył, służył Komitet, i byli znacznie uczciwszymi ludźmi niż ci, którzy decydowali o ich losie. Taka na przykład Ransom do pięt nie dorastała żadnemu z nich i nigdy nie miała szans dorosnąć.

Tourville z oczywistych przyczyn nie znający przemyśleń Honekera po prostu kiwnął głową na znak zgody, gdyż Bogdanovich bezwzględnie miał rację. Cały system Cerberus był monumentalnym pomnikiem instytucjonalnej paranoi i obecnych służb bezpieczeństwa Ludowej Republiki. Ale prawdziwa skala widoczna była dopiero z bliska.

Jego koordynaty nie były znane Ludowej Marynarce, a jego położenia nie zaznaczono na żadnej mapie. Count Tilly był w stanie dotrzeć tu wyłącznie dlatego, że po decyzji Ransom Vladovich polecił, by do komputera astronawigacyjnego krążownika przesłano pewne fragmentaryczne informacje. Od momentu podjęcia decyzji o wykorzystaniu planety nazwanej Hades (oficjalnie Cerberus B2) jako planety więziennej wszystkie dane o systemie planetarnym, a zwłaszcza jego położeniu były jedną z najbardziej strzeżonych tajemnic w całej Ludowej Republice. A to był dopiero pierwszy poziom ochrony.

Tourville przez wszystkie lata służby nie widział systemu planetarnego tak strzeżonego jak ten. Naturalnie znał systemy bardziej ufortyfikowane, jak choćby Haven, ale pierwszy raz zetknął się z takim, który zamieniono w jedną gigantyczną pułapkę ogniową. Dane, którymi dysponował, nie były pełne, ale musiały zawierać to co najważniejsze, gdyż każdy wlatujący w głąb systemu okręt zostałby błyskawicznie zniszczony, gdyby wykonał choćby jeden niewłaściwy manewr. W skład obrony nie wchodziła bowiem ani jedna forteca ogniowa czy inne załogowe umocnienia, co najlepiej dowodziło paranoicznej podejrzliwości bezpieki.

Gęsto było natomiast od min. Zaczynając od starych kontaktowych min nuklearnych przeznaczonych do niszczenia promów, kutrów rakietowych i innego drobiazgu, poprzez miny bojowe wszelakich typów aż do samo napędowych platform artyleryjskich i wyrzutni rakiet. Otaczały planetę i jej trzy księżyce tak gęsto, że można było prawie po nich przejść, ale i w zewnętrznych partiach systemu było ich sporo.

Tourville podejrzewał też, że na planecie i powierzchni księżyców zainstalowano jeśli nie automatyczne stanowiska artyleryjskie, to na pewno liczne wyrzutnie rakiet. Skromnie licząc, obrona dysponowała siłą ognia równą sile eskadry superdreadnoughtów. I całe to uzbrojenie było zdalnie sterowane z centrum ogniowego mieszczącego się na powierzchni planety w obozie Charon. W całym systemie nie było nie dość, że żadnej bazy orbitalnej, to nawet stacji przeładunkowej na orbicie, która niezmiernie ułatwiłaby dostarczanie zaopatrzenia i więźniów. Wszystko w promieniu dobrej minuty świetlnej od Hadesu znajdowało się w krzyżowym ogniu pokrywających się wielokrotnie systemów uzbrojenia, ale nie było wśród nich choćby jednego posiadającego ludzką załogę.

Naturalnie pola minowe i autosystemy ogniowe były tańsze i nie powodowały problemów związanych z wymianą załóg. Tourville mógł zrozumieć ten argument, podobnie jak i decyzję o utajnieniu położenia systemu. Decyzja ta przesądziła o braku fortyfikacji — skoro flota nie miała wiedzieć, gdzie jest Hades, nie mogła dostarczać ludzi do jego obrony. A bezpieka tylu wyszkolonych ludzi nie miała. Natomiast nie tłumaczyło to braku stacji przeładunkowej: personel do jej obsługi można było bez problemów znaleźć we własnych szeregach tak przed wojną, jak i obecnie. Skoro stacji nie było, logiczny powód mógł być tylko jeden — odpowiedzialni za obronę osiągnęli ten poziom manii prześladowczej, że nie ufali nikomu, nawet własnym ludziom, na tyle, by mieć ich nad głowami na orbicie.

Tourville oczywiście nie wiedział, czy to był właściwy powód, i wątpił, by kiedykolwiek miał się dowiedzieć, ale to akurat mało go wzruszało. Większą zagadkę stanowiło to, po co w ogóle zadano sobie tyle trudu, by w tak bezsensowny sposób bronić systemu. Jedynym skutecznym sposobem obrony systemu planetarnego jest wsparcie fortyfikacji orbitalnych i pól minowych elementem ruchomym, czyli okrętami. Skoro nie zdecydowano się na użycie Ludowej Marynarki, cała reszta była bezużyteczna, każda planeta ma bowiem jedną taktyczną wadę — nie może robić uników i atakujący zawsze dokładnie wie, gdzie się ona znajduje. A to oznacza, że pojedynczy krążownik, i to niekoniecznie liniowy, wystarczyłby ciężki, może wyrąbać sobie rakietami drogę na orbitę, pozostając cały czas poza zasięgiem ognia obrońców. Wystarczą do tego w zupełności głowice nuklearne odpalane z dużej odległości przekraczającej zasięg napędów i docierające do celu jako pociski balistyczne.

Kilkanaście z nich, detonując w odpowiedniej kolejności, powinno wystarczyć. A kilkadziesiąt wystarczyłoby na pewno do utorowania okrętowi drogi. Co więcej, nawet nowoczesne systemy ekranujące nie były w stanie zapobiec choćby czasowym skutkom EMP przy takiej koncentracji wybuchów nuklearnych, a to oznaczało unieszkodliwienie platform ogniowych, które nie zostały zniszczone. I to na czas potrzebny na dotarcie na orbitę. Stanowiska ogniowe na powierzchni przynajmniej częściowo przetrwałyby bombardowanie, ale kiedy zaczną strzelać, staną się nieruchomym celem. Okręt może zostać trafiony podczas tej wymiany ognia, ale w końcu i tak wygra. Każdy taktyk wiedział, że ostatecznie żadne fortyfikacje orbitalne nie sprostają atakowi mobilnych sił.

Wytłumaczenie mogło być tylko jedno — ten, kto zaplanował ten kosztowny idiotyzm, nie zadał sobie trudu zasięgnięcia opinii specjalistów. W pokrętny sposób było to nawet logiczne, bo trudno było prosić o radę ludzi, których podejrzewano o to, że mogą zaatakować system. Bo gdyby Ludowej Marynarki o to nie podejrzewano, dlaczego ukrywano by przed nią położenie systemu Cerberus?

Tourville przyznawał całkowitą rację szefowi swego sztabu — paranoicy zarządzający tym przybytkiem nigdy nie pozwolą zbliżyć się do Hadesu żadnemu okrętowi poza swoim własnym. Dlatego Count Tilly miał czekać na orbicie parkingowej Cerberusa B3, czyli w odległości siedemnastu minut świetlnych od Hadesu. Przez to on, Honeker, Bogdanovich i Foraker będą zmuszeni do trzygodzinnego lotu pinasą, by dotrzeć do celu. Jedyną korzyść stanowiło to, że Count Tilly pozostanie poza zasięgiem ognia systemów obronnych. A w obecnej sytuacji Lester Tourville całkiem poważnie uznał to za duży plus.

— Doskonale — odezwał się w końcu. — Zakładam, że kapitan Hewitt został już o tym poinformowany?

Fraiser, do którego skierowane było pytanie, przytaknął.

Tourville wzruszył ramionami i dodał:

— W takim razie, Harrison, zechciej poinformować towarzyszkę sekretarz, że otrzymaliśmy jej wiadomość.

Wszyscy obecni na pomoście flagowym zwrócili uwagę na fakt, że Tourville nie kazał Fraiserowi potwierdzić otrzymanych rozkazów, co było równoznaczne z zapewnieniem, że je wykona. Nikt też łącznie z Honekerem nie przeoczył czegoś innego: według obowiązujących w Ludowej Marynarce (podobnie zresztą, jak i w innych flotach) zasad samo potwierdzenie otrzymania wiadomości było obelgą pod adresem nadawcy, i to nawet nie bardzo maskowaną. Oczywiście istniała spora szansa, że Ransom o tym nie wiedziała, ale oznaczało to przede wszystkim, że Tourville ma gdzieś, czy ona o tym wie czy nie.

Count Tilly wziął nowy kurs i kontradmirał Tourville zaczął się przyglądać głównemu ekranowi wizualnemu, na którym rósł powoli obraz planety Cerberus B3.



* * *


Horace Harkness drgnął, słysząc bipnięcie chronometru schowanego pod poduszką. Wsunął go tam po nastawieniu na budzenie na wszelki wypadek — jego wewnętrzny zegar działał całkiem dobrze, ale tym razem sprawa była zbyt ważna i wolał nie ryzykować, że zaśpi. Słysząc drugie bipnięcie, zaklął w duchu i czym prędzej sięgnął pod poduszkę, by wyłączyć chronometr. Co prawda poduszka powinna skutecznie stłumić dźwięk, ale nigdy nic nie wiadomo, a w nocnej ciszy odgłosy lepiej się niosły…

Założył chronometr na rękę, odetchnął głęboko i z pewnym zdziwieniem stwierdził, że serce bije mu szybciej. Cóż, nadeszła chwila prawdy, a obiektywnie rzecz biorąc, plan wcale nie był taki dobry… prawdę mówiąc, był rozpaczliwy. Ale równocześnie jedyny, na jaki wpadł, więc nie miał specjalnego wyboru.

Oblizał usta i usiadł na podłodze, po czym wolno i ostrożnie wstał. Od samego początku uparł się sypiać w skarpetkach, dzięki czemu teraz przemieszczał się po podłodze zupełnie bezszelestnie. Widoczność zapewniała nocna lampka nad łóżkiem Candlemana, która paliła się zawsze. Ani głęboki, powolny oddech Heinricha Johnsona, ani pochrapywanie Hugh Candlemana nie zmieniły się, nim dotarł do posłania pierwszego. Teraz przyszła pora na to, czego najbardziej nie lubił…

Wziął głęboki oddech i zaatakował.

Lewą dłonią złapał śpiącego za podbródek i szarpnął w górę, wbijając tył jego głowy w poduszkę, a kantem prawej uderzył w wygiętą i odsłoniętą krtań. Johnson zdążył otworzyć oczy, ale nie rozbudził się do końca, gdy jego krtań została zmiażdżona. Zaczął się dziko rzucać, próbując dokończyć oddech, którego zaczął nabierać, ale nie miał już prawa się tego doczekać; to, że gorączkowo łapał się za szyję, nie miało najmniejszego znaczenia. Harkness puścił go i skoczył ku drugiemu posłaniu — towarzysz kapral Heinrich Johnson był już bowiem trupem, tylko jeszcze o tym nie wiedział.

Candleman poruszył się, słysząc dziwne odgłosy, ale nie były one na tyle głośne, by go natychmiast postawić na nogi, gdyż śmierć Johnsona, choć gwałtowna, była w sumie cicha. Nadal był półprzytomny, gdy Harkness złapał go oburącz za głowę i przekręcił ją gwałtownie. Rozległ się trzask głośniejszy od dźwięków wydawanych przez Johnsona i Candleman znieruchomiał ze złamanym karkiem.

Po paru sekundach Johnson również znieruchomiał i ucichł i Harkness odetchnął z ulgą. Po czym przymknął oczy i z pewnym trudem przełknął ślinę. Nie pierwszy raz zabił, ale dawno nie zdarzyło mu się zrobić tego gołymi rękoma. W dodatku komuś, kogo poznał osobiście; a do tego jeszcze we śnie. Takie zabójstwo było najtrudniejsze — łatwo było je wykonać, ale trudno zdecydować się na nie i żyć później ze świadomością. Prawdę mówiąc, nigdy dotąd nie zabił we śnie gołymi rękoma kogoś, kogo znał. W tym jednak przypadku była to jedyna kombinacja gwarantująca, że zdoła załatwić obu, a oni nie zdążą podnieść alarmu.

Poza tym jakkolwiek dobrze by się z nimi piło i planowało kolejny przekręt, obaj byli funkcjonariuszami UB, a Johnson kapralem za wdzięk i urok osobisty nie został. Co prawda o tym akurat mowy nie było, ale na pewno mieli krew na rękach, i to nie przelaną w walce z uzbrojonym wrogiem. Teraz we wszechświecie było przynajmniej o dwóch bandziorów mniej… Zdawał sobie sprawę, że to w części także próba znalezienia usprawiedliwienia, ale znał siebie dość dobrze i wiedział, że aż tak bardzo nie musi się starać, by coś wymyślić…

Otworzył oczy i zajął się następnym punktem programu, czyli szafkami obu zabitych. Były naturalnie zamknięte, ale Harkness otwierał już w życiu niejeden zamek elektroniczny, a teraz miał dodatkową przewagę, jako że wielokrotnie obserwował właścicieli szafek przy tej czynności i zapamiętał obie kombinacje. Drzwi stanęły otworem i Harkness uśmiechnął się ze złośliwą satysfakcją — w obu znajdowało się to, co było dla niego najważniejsze: broń zabitych.

Najpierw sprawdził pulser Johnsona — magazynek był pełen, zasilacz całkowicie naładowany.

Zapiął pas z kaburą na biodrach i sprawdził ładownice: zapasowe magazynki i zasilacze także były w pełni załadowane. Potem zrobił to samo z bronią i ładownicami Candlemana, ale jego pas z kaburą przewiesił przez pierś z prawego ramienia, by kabura znalazła się nad lewym biodrem. Na koniec złapał worek na brudy i wsadził doń kurtkę mundurową oraz spodnie kaprala. Zamknął obie szafki, wziął swój minikomp i podłączył go do gniazda w ścianie.

Teraz nie musiał już niczego sprytnego wymyślać — użył po prostu kodu dostępu Johnsona i wszedł w system. Gdyby komputery zwracały uwagę na takie rzeczy, komputer pokładowy Tepesa byłby zaskoczony tym, jak w ciągu paru godzin wzrosły zdolności towarzysza kaprala Heinricha Johnsona numer SN UB10020531HV. Ponieważ komputery tego nie robią, nie zwrócił uwagi. Harkness szybko dotarł do ścieżki dostępu, którą założył tego dnia tam, gdzie potrzebował, i zrzucił z pamięci minikompa pracowicie napisane przez siebie programy.

Wolał nie ryzykować wcześniejszego ich wgrania, by przypadkiem nie wzbudzić podejrzeń tych paru specjalistów, jacy musieli znajdować się na pokładzie, dlatego też teraz stracił trochę czasu na zgranie komend czasowych z zegarem pokładowym, gdyż kolejność w paru przypadkach była istotna, a zwłoka czasowa wręcz kluczowa. Odważył się, bo musiał dziś wieczorem dokonać tylko jednej zmiany, i teraz zaczął od jej sprawdzenia. Wszystko było na miejscu, program włączył się osiemnaście i pół minuty temu, tak jak powinien, i Harkness uśmiechnął się niczym głodny tygrys. Tysiące rzeczy mogło nadal pokrzyżować mu plany, ale to, czy ten etap się uda, niepokoiło go najbardziej.

Wysłał polecenie aktywacji do wszystkich wpisanych przed chwilą programów i czekał.

Pozornie nic się nie wydarzyło i nikt na pokładzie nie miał prawa niczego zauważyć, ale w elektronicznych trzewiach okrętu kilkanaście programów uległo pewnym, najczęściej drobnym i krótkim modyfikacjom. Niektóre w istocie nie były drobne czy krótkie, a parę wręcz podstawowych i długich, ale Harkness miał tygodnie na ich przygotowanie i sprawdzenie. Wszystkie zostały przyjęte i uruchomiły się bądź spokojnie czekały na rozkaz, by to zrobić, i Harkness odetchnął z ulgą, widząc kolejno wyświetlające się na ekranie potwierdzenia.

Zadowolony wyszedł z systemu, odłączył minikomp i wsunął go do kieszeni. Teraz przyszedł czas na trochę gimnastyki — podszedł do kratki systemu cyrkulacji powietrza i zajął się jej demontażem. Wiedział, że będzie ciasno, ale to akurat najmniej go w tej chwili martwiło.



* * *


Warner Caslet wyprostował plecy i ramiona, gdy winda zatrzymała się i drzwi się otworzyły. Ostatnie cztery tygodnie były gorsze, niż się spodziewał i to nie tyle z uwagi na jakieś wyjątkowo nieprzyjemne zdarzenia, ile z powodu prawie kompletnej bezsilności. Dokładnie wiedział, co ma spotkać Harrington i jej oficerów, i mógł na to poradzić dokładnie tyle samo co na to, co zamierzała z nim samym zrobić Ransom. W sumie był nawet zaskoczony tym, że jak dotąd nie zrobiła nic, choć mogło to wynikać z wrodzonej złośliwości — w końcu i tak nie miał dokąd uciec, a im dłużej był „oficerem łącznikowym”, tym większe mógł mieć nadzieje, że uda mu się wyjść cało z opresji. Tym większym szokiem będzie więc pozbawienie go tych złudzeń, gdy psychopatka uzna to za stosowne.

Czas ten prawdopodobnie się zbliżał, jako że Tepes miał właśnie przekroczyć pas obrony Hadesu. Za nieco ponad pół godziny powinien się znaleźć na orbicie parkingowej planety. Caslet wiedział o tym, choć teoretycznie nie miał prawa znać tych informacji. Nie rozumiał zresztą dlaczego, jeżeli naturalnie nie brać pod uwagę manii UB przejawiającej się ukrywaniem wszystkiego, co w jakikolwiek sposób dotyczyło Urzędu Bezpieczeństwa. Ta tajemnica nie była akurat zbyt pilnie strzeżona i poznał ją bez większego trudu. A ponieważ wiedział też, co nastąpi potem, zdecydował się złożyć kolejną wizytę Alistairowi McKeonowi i Andreasowi Venizelosowi.

Naturalnie nie powinien tego robić. Co prawda do jego oficjalnych obowiązków należało czuwanie nad kondycją więźniów, ale celowe szukanie dodatkowego z nimi kontaktu jedynie zmniejszało jego i tak niewielkie szansę na przetrwanie. O ile je oczywiście jeszcze miał… Zdawał sobie z tego sprawę, ale niczego to nie zmieniało — po prostu nie był w stanie nic na to poradzić.

Pomimo swego oficjalnego statusu nie zdołał uzyskać dostępu do lady Harrington. Nie była jeńcem wojennym, więc nie miała prawa go obchodzić. To właśnie usłyszał, gdy próbował dowiedzieć się, w jakim jest stanie. Odmowy udzielono mu w tak jednoznaczny sposób, że nie odważył się ponowić próby. Natomiast kontaktu z jeńcami (bo taki status mieli pozostali mimo oświadczenia Ransom) nikt mu nie zabraniał. Mógł ich odwiedzać, kiedy mu na to tylko przyszła ochota. Może dlatego, że nikogo nie prosił o zgodę — skorzystał z przywileju rangi i oficjalnego statusu, by za pierwszym razem przejść przez nieśmiałe protesty porucznika odpowiedzialnego za ich bezpieczeństwo, a potem już nikt mu na drodze nie stawał.

Obawiał się, że towarzysz porucznik doniesie o pierwszym jego pojawieniu się i wynikną z tego reperkusje, ale albo tego nie zrobił, albo też jego przełożeni (czyli de facto Ransom) uznali, że pozwolą mu pogrążyć się własnym postępowaniem. Blok więzienny był monitorowany — na korytarzach i w celach znajdowały się kamery i nagrania z nich pochodzące mogły być ostatecznym dowodem jego nielojalności. No bo jaki uczciwy oficer Ludowej Marynarki odwiedzałby wrogów ludu częściej, niż wymagały tego jego obowiązki? Te nagrania mogły okazać się gwoździem do jego trumny w czasie procesu… o ile naturalnie ktokolwiek będzie zawracał sobie głowę urządzaniem mu takowego.

Wyprostowany wyszedł z windy i kiwnął głową czterem dyżurnym strażnikom siedzącym przy konsoli w połowie długości korytarza. Wszyscy odruchowo wyprostowali się, słysząc, że winda się zatrzymała, po czym widząc, że to tylko on, odprężyli się i sięgnęli po kubki z kawą. Niezależnie od tego, co na temat Casleta głosiła plotka, a co mogło, lecz nie musiało okazać się prawdą, był tylko oficerem floty, więc nie było się czym, a raczej kim przejmować. Świadczyło o tym dobitnie zachowanie dowodzącego zmianą sierżanta, który podszedł do niego.

— Czym mogę służyć, towarzyszu komandorze? — spytał, nawet nie zadając sobie trudu, by zasalutować.

— Chciałbym pomówić z najstarszym rangą więźniem, towarzyszu sierżancie Innis — odparł, ignorując to, Caslet.

Innis wzruszył wymownie ramionami i mruknął:

— Nie moja sprawa, nie mój kłopot.

Ale przywołał gestem jednego z podkomendnych i poprowadził gościa ku zamkniętym i wyposażonym w skomplikowany zamek drzwiom. Nim do nich doszli, jedna z siedzących przy kawusi postaci wstała, wzięła ze stojaka strzelbę i podeszła do drzwi, stając o pięć kroków od nich i celując w nie. Dopiero wtedy Innis wybrał odpowiednią kombinację, przyłożył kciuk do czytnika i otworzył drzwi.

— Ej tam, pobudka! — wrzasnął. — Gościa macie, obiboki!

Światło w celi zapalało się automatycznie wraz z otwarciem drzwi i Caslet poczuł się nieco winny, widząc, jak jeńcy budzą się w środku nocy pokładowej. Poczucie winy było jednak niewielkie, bo gdyby poczekał do rana, mógłby się już z nimi nie zobaczyć.

Kiwnął głową podoficerowi i wszedł do celi, by Innis mógł zamknąć za nim drzwi. Po czym spokojnie przeczekał falę ziewnięć i przeciągnięć towarzyszącą budzeniu się. Tym razem proces przebiegał znacznie szybciej, jako że wszyscy zdawali sobie sprawę, iż musi istnieć poważna przyczyna jego obecności o tak nietypowej porze.

Kiedy pierwszy raz tu przyszedł, powitanie było, łagodnie rzecz ujmując, chłodne, za co ich nie winił — spodziewał się jeszcze gorszego, ponieważ nie wiedział, że w celi siedzi także „pułkownik” LaFollet. Ten rozpoznał go i przedstawił pozostałym, a sposób, w jaki to zrobił, poinformował ich, że mają do czynienia z wyjątkiem od reguły, jeśli chodzi o korpus oficerski Ludowej Marynarki. Od tego czasu Caslet zdołał prawie zaprzyjaźnić się z McKeonem. Venizelos pozostał najbardziej podejrzliwy, ale podobnie jak pozostali był zbyt wdzięczny za medykamenty dostarczone przez Casleta dla Nimitza, by nadal okazywać mu wrogość.

Ledwie pomyślał o treecacie, odruchowo podszedł do posłania LaFolleta, w nogach którego znajdowało się gniazdo z kocy, w którym leżał Nimitz. Na jego widok treecat podniósł się, ale bez dawnej płynnej gracji. Jego kości, jak się okazało, zrastały się o wiele szybciej od ludzkich, ale ponieważ nikt na pokładzie Tepesa nie był zainteresowany w dostarczeniu Montoyi potrzebnych narzędzi, a Caslet nie miał do nich dostępu, nie zrosły się do końca właściwie. Nimitz odzyskał większość sił, ale jego strzaskane środkowe ramię i łapa zrosły się krzywo i nie miały pełnej swobody ruchu. Montoya był bowiem w stanie złożyć je jedynie w przybliżonej pozycji. Niemniej treecat mógł się poruszać o własnych siłach, choć na wpół stulone uszy i wyraz zielonych oczu wskazywały jednoznacznie, że każdy ruch sprawia mu ból. Co bynajmniej nie znaczyło, że przestał się ruszać lub ograniczył tę czynność do minimum. Teraz siadł na tyle prosto, na ile było to możliwe, gdyż źle zrośnięte kości ciągnęły go w bok, i bleeknął na powitanie.

To, że Nimitz go lubił i ufał mu, stanowiło ostateczny argument, dzięki któremu jeńcy zaakceptowali Casleta. Ponieważ sam także lubił treecata, podrapał go za uszami, nim odwrócił się do McKeona.

— Przepraszam, że was obudziłem — powiedział cicho — ale uznałem, że chcielibyście wiedzieć wcześniej… za czterdzieści minut znajdziemy się na orbicie Hadesu. Czas pokładowy trochę się różni od planetarnego, ale za kolejne dwie godziny w obozie Charon zacznie świtać i przyjdą po was… sądziłem, że wolelibyście wiedzieć z wyprzedzeniem…



* * *


Harkness pokonał ostatni zakręt i zrobił przerwę. Leżał rozciągnięty na brzuchu. Po chwili wyjął z kieszeni minikomp i włączył go. Na ekranie pojawił się wycinek systemu wentylacyjno-technicznego skopiowanego z planów okrętu, pokazujący szczegółowo miejsce, w którym się znajdował. Widząc rezultat, chrząknął cicho z zadowoleniem.

Większość szczurów lądowych uważa, że okręt wojenny to solidne kawały stopu otaczające kabiny i korytarze, podczas gdy — podobnie jak ludzkie ciało — każdy statek kosmiczny czy okręt pełen jest kanałów, którymi biegną kable energetyczne, płynie woda, powietrze i inne ingrediencje niezbędne do funkcjonowania sztucznego świata. Natomiast w przeciwieństwie do ludzkiego ciała znajdują się tam także przejścia techniczne umożliwiające kontrole czy naprawy, zaprojektowane tak, by człowiek mógł się nimi poruszać, a nawet robić coś jeszcze poza przemieszczaniem się (najczęściej zresztą na czworakach).

Oczywiste jest, że takie przejścia i tunele inspekcyjne przyprawiały projektantów o ból głowy, bo wszystkie musiały być poprzecinane automatycznymi włazami hermetycznymi, zamykającymi się równocześnie z grodziami w razie utraty hermetyczności przez jakiś fragment okrętu. Bez nich jednakże nie funkcjonowałby żaden statek kosmiczny, a to oznaczało, że ktoś, kto miał doświadczenie w korzystaniu z nich, dysponował planem i miał dość czasu, mógł dotrzeć wszędzie, gdzie chciał, nie używając wind i korytarzy. Harkness spełniał wszystkie trzy wymogi.

I dlatego teraz z zadowoleniem wyłączył minikomp, schował go do kieszeni i przeczołgał się ostatnie parę metrów do kratki wentylacyjnej, a potem nad nią, tak by oprzeć się o nią stopami. Przerzucił worek przez ramię i wyjął oba pulsery z kabur. Nie był dokładnie tam, gdzie chciał, ale bliżej już się nie dało. Kratka umiejscowiona była w korytarzu z dala od wind. Co prawda do kontroli klawiszy był kawałek, ale windy znajdowały się po przeciwnej jej stronie. Po tej stronie korytarz kończył się ślepo, więc nikt nie spodziewał się żadnego zagrożenia. Minusem było to, że nie sposób było zobaczyć wcześniej, co go czeka, czyli pozostawał skok w ciemno. Spędził dość dużo czasu, oglądając obraz z kamer zainstalowanych na korytarzu, i wiedział, czego powinien się spodziewać, ale niespodzianka zawsze mogła się zdarzyć.

A Harkness nie cierpiał niespodzianek.

Teraz i tak nie miał wyboru — westchnął głęboko i kopnął obunóż z całych sił.



* * *


— Dlaczego on z nimi tyle czasu przesiaduje, sierżancie? — spytał towarzysz kapral Porter.

— A cholera go wie — odparł uprzejmie towarzysz sierżant Calvin Innis, sięgając po kubek z kawą.

Towarzyszka szeregowa Donatelli dostrzegła jego gest i przysunęła kubek w zasięg jego ręki, za co podziękował jej skinieniem głowy. Potem ponownie spojrzał na Portera i wyjaśnił:

— Wiem, że jest tym całym „oficerem łącznikowym od jeńców”, no to może się z nimi widywać tak długo, jak długo ktoś mi nie powie, że się nie może widywać. I gówno mnie obchodzi, po co do nich tak często przyłazi. A jakby wyszło, że nie ma prawa przyłazić, to dopiero będzie miał przesrane, jak się stary o tym dowie.

— A będzie! — zgodził się entuzjastycznie towarzysz szeregowy Mazyrak, czwarty członek zmiany. — Chcecie, zrobimy zakłady, kiedy zamieszka u nas w wolnej celi?

Obaj z Innisem wymienili złośliwo-porozumiewawcze uśmiechy, po czym towarzysz sierżant zarechotał i uniósł kubek. Potrzebował kofeiny, bo choć pełnił służbę dopiero od godziny, był to najgorszy — w jego przynajmniej odczuciu — dyżur, gdyż przypadał w samym środku nocy. Ilekroć go miał, przez dwa dni chodził potem niedospany, choć wiedział, że to głupie, bo pory dnia i nocy na okręcie były czysto umowne — nic poza godziną na chronometrze nie zmieniało się. Jednak zawsze w czasie takiego dyżuru czuł się zmęczony i dlatego kawa była mile widziana…

Głośny łomot skutecznie przerwał mu tok myślowy; podskoczył i obficie oblał się kawą. Zaklął soczyście, gdy gorący płyn dotarł do skóry, wolną ręką odruchowo sięgając ku bolącemu miejscu, i zaczął się odwracać, gotów zrugać ofiarę, która wywołała całe to zamieszanie.

Dopiero kiedy zaczął odwracać głowę, jego umysł też zaczął pracować, doganiając wydarzenia. I zamarł w pół ruchu, odwracał się bowiem w prawo, a źródło hałasu znajdowało się z lewej strony, tyle że z prawej były windy, całą trójkę podkomendnych miał przy sobie, a z lewej był tylko ślepy korytarz. Skoro Donatelli siedziała, a Porter i Mazyrak opierali się łokciami o konsolę, to kto w takim razie do nagłej i niespodziewanej…

Nigdy nie dokończył tej myśli, gdyż kątem oka zauważył odbijającą się od podłogi kratkę systemu cyrkulacji powietrza i kogoś, kto zeskakuje z jego wylotu na korytarz. Nie miał dość czasu, by rozpoznać, że to podoficer-zdrajca, gdy postać trzymająca w każdej dłoni ciężki pistolet pulsacyjny nacisnęła spusty i towarzysz sierżant Calvin Innis wraz z podkomendnymi zginęli rozszarpani trzymilimetrowego kalibru strzałkami, nadal nie mogąc wyjść z zaskoczenia.



ROZDZIAŁ XXVIII

— Doceniam to, co pan zrobił, komandorze, ale skoro nie powinniśmy o tym wiedzieć, pana także nie powinno być — powiedział Alistair McKeon.

Wyszło mu to nieco świszcząco-gwiżdżąco, gdyż jedynym skutkiem upomnienia się o Honor były cztery wybite i dwa złamane zęby. Niemniej jednak wypowiedział się zrozumiale, a o szczerości najlepiej świadczył ton.

Warner Caslet wzruszył ramionami z rezygnacją.

— W dużo gorszej sytuacji już nie mogę się znaleźć — wyjaśnił. — To nie wasza wina ani lady Harrington. Tak się po prostu złożyło, ale jest to niezaprzeczalny fakt. A skoro już jestem w tarapatach, to przynajmniej mogę choć część czasu spędzać, robiąc coś, co uważam za właściwe.

Przez długą chwilę McKeon nie odpowiadał, tylko spoglądał mu w oczy. Dopiero potem skinął głową bez słowa. Obaj wiedzieli, że Caslet tak naprawdę mógł zrobić bardzo niewiele i właśnie dlatego jego pomoc była tym cenniejsza. Bezcenny był na przykład materiał na łubki i opatrunki dla Nimitza czy niewielkie ilości środków przeciwbólowych, z których korzystali tak Nimitz, jak i McKeon cierpiący na chroniczny ból złamanych zębów. Świadomość, że zostały zdobyte kosztem dużego ryzyka przez kogoś, kogo honor wymagał podobnego postępowania, uczyniła więcej dla morale jeńców, niż Caslet mógł podejrzewać. A wiedząc, jaką cenę prawdopodobnie za to zapłaci, przyjmowali jego wysiłki z tym większym szacunkiem.

— Dziękuję — powiedział McKeon i wyciągnął prawą dłoń. — Lady Honor powiedziała mi, że jest pan kimś wyjątkowym, komandorze, i widzę, że miała rację.

— To nie tyle ja jestem wyjątkowy, ile wszyscy naokoło są gówno warci — mruknął kwaśno Caslet, ale uścisnął dłoń McKeona.

— Może i tak, ale nie zmienia to w niczym… — McKeon urwał, gdyż drzwi za plecami Casleta otworzyły się bez ostrzeżenia.

Sam Caslet zesztywniał, ale nie odwrócił się. Skoro nie polecił jeszcze Innisowi, by go wypuścił, drzwi mogły się otworzyć tylko z jednego powodu. Czekał na ciężki dotyk dłoni na ramieniu i pogardliwy ton aresztującego go za bratanie się z wrogami klasowymi. Zamiast tego jednak usłyszał jedynie dziwną, dzwoniącą w uszach ciszę, jakby nikt z patrzących w otwarte drzwi nie mógł uwierzyć w to, co widzi.

A potem cisza pękła.

— Harkness?! — w głosie Venizelosa był tylko szok i niedowierzanie.

Ale w takim natężeniu, że Caslet obrócił się czym prędzej. I zamarł z opuszczoną dolną szczęką, widząc i poznając stojącego w otwartych drzwiach. Bosmanmat Harkness miał bowiem pod lewą pachą cztery automatyczne strzelby typu flechette, a w prawej dzierżył cztery pasy z kaburami, z których wystawały kolby pulserów i odcięty kciuk.

— Tak jest, sir, to ja — potwierdził na wszelki wypadek Harkness, po czym dodał, patrząc na McKeona: — Przepraszam, że to tyle trwało, panie kapitanie.

— Jezu, Harkness! — jęknął McKeon zaskoczony chyba bardziej od Venizelosa. — Co ty tu robisz, do cholery?!

— Pomagam wam uciec, sir — wyjaśnił rzeczowo Harkness, jakby to była nąjoczywistsza rzecz na świecie. — I sir: Harkness tak, Jezu nie. Mam na imię Horace, sir.

— Dokąd?! — wykrztusił McKeon, ignorując drugą część wypowiedzi.

Pytanie było całkiem sensowne, jako że znajdowali się o jakieś sto trzydzieści lat świetlnych od najbliższej nieruchomości będącej w rękach Sojuszu.

— Wszystko obmyśliłem… chyba… ale nie mamy teraz czasu na pogawędki, sir — Harkness nadal mówił rzeczowo, ale i z naciskiem. — Musimy się zmieścić w raczej niewielkim przedziale czasu, żeby się udało i…

Harkness urwał i wytrzeszczył oczy; najwyraźniej dopiero teraz zauważył Casleta, a raczej dopiero teraz jego obecność doń dotarła.

— O, szlag! Jak długo pan tu jest, komandorze? — spytał zaniepokojony.

— Co… — zaczął Caslet i zamilkł.

Na temat tego, co się działo, miał równie mętne pojęcie co pozostali, ale zdał sobie sprawę, że jego status i sytuacja właśnie diametralnie się zmieniły. Przestał być jednym ze strażników, choć wyjątkowo honorowym i szanowanym, a stał się samotnym wrogim oficerem w pomieszczeniu pełnym zdesperowanych ludzi. W następnej sekundzie zaś zaświtało mu, że to nie do końca jest prawda: właściwie już od dość dawna był po ich stronie, a w ciągu ostatniego miesiąca sam osiągnął poziom zdecydowania, z którym trudno było się równać…

— Jestem tu tylko kilka minut — odparł spokojnie. — Pięć może dziesięć… nie dłużej.

— Jak nie dłużej, to całe szczęście! — odetchnął Harkness i ponownie skupił uwagę na McKeonie. — Jak mi pan nie zaufa i nie ruszymy się, skończymy jako raczej martwi, sir.

McKeon przyglądał mu się jeszcze przez sekundę, po czym otrząsnął się i kiwnął głową.

— Bosmanmacie Harkness: jesteście wariat i prawdopodobnie wszyscy zginiemy przez pańską pomysłowość, ale przynajmniej jak ludzie — oznajmił i uśmiechnął się, ukazując wybite zęby.

Po czym uwolnił Harknessa od pasa z pulserem i zapiął go na swoich biodrach z lodowatym błyskiem w oczach.

— Jak pan kapitan nie ma nic przeciwko temu, to ja wolałbym przeżyć, sir — sprostował Harkness. — Mogę być wariat, nawet udokumentowany, ale myślę, że mamy szansę.

— Doskonale, panie Harkness. — McKeon ponownie uśmiechnął się upiornie i dał znak pozostałym.

Harkness został błyskawicznie uwolniony z nadmiaru broni, a na twarzach byłych jeńców pojawiły się głodne uśmiechy. Większość broni była zakrwawiona, choć widać było, że Harkness z grubsza ją oczyścił. McKeon spojrzał w głąb korytarza i pokiwał głową, widząc kałużę krwi i poszatkowane ciała klawiszy.

— Mam pytanko, Harkness — odezwał się prawie łagodnie. — Czy istnieje jakiś powód, dla którego ten korytarz nie roi się jeszcze od uzbrojonych ubeków?

— Jest taki powód, sir. — Harkness podał ostatnią strzelbę LaFolletowi i wyjął z kieszeni minikomp. — Włamałem się do systemu sterującego kamer i zrobiłem pętlę nagrań tych w korytarzu i w celach. Dlatego tak mnie zaniepokoiła jego obecność.

I wskazał głową Casleta.

— Pętlę? — spytał słabo Venizelos.

— Tak jest, sir. No, to znaczy pięć minut po rozpoczęciu tej wachty kazałem im nagrywać przez dwadzieścia minut, a potem nadawać to, co nagrały w pętli, czyli przez cały czas. W ten sposób ci, którzy oglądają ten rejon, widzą, że nic się nie dzieje, i nie mają powodu wszczynać alarmu. Jak długo ktoś się tu nie zjawi i nie zobaczy pobojowiska, to na ekranach będą widzieli to, co zawsze widzą. A według planu zajęć nikt się tu nie powinien zjawić do rana, póki po was nie przyjdą, żeby przewieźć was na planetę. I to właśnie daje nam czas na działanie… o ile nie zajdzie nic nieprzewidywalnego, ma się rozumieć. Ale gdybym nagrał przybycie komandora i on by tak przyszedł tu jeszcze raz, na ekranie znaczy się… a kamery nie pokazałyby, że wyszedł, to…

Harkness wzruszył wymownie ramionami, a Venizelos pokiwał ze zrozumieniem głową. Po czym przyjrzał się z namysłem Casletowi i spojrzał pytająco na McKeona.

— On idzie z nami, Andy — oznajmił stanowczo McKeon.

Caslet spojrzał na niego zaskoczony, a McKeon uśmiechnął się smutno.

— Obawiam się, że nie mamy zbyt dużego wyboru, komandorze Caslet — wyjaśnił. — Jakkolwiek byśmy pana lubili i byli wdzięczni za wszystko, co pan zrobił dla nas, jest pan oficerem Ludowej Marynarki. Pana obowiązkiem byłoby próbować nas powstrzymać przed… przed wykonaniem tego, co wymyślił Harkness. A zostawienie pana zamkniętego w celi raczej nie byłoby najlepszym dla pana rozwiązaniem, prawda?

— Wydaje mi się, że nie byłoby — zgodził się Caslet z krzywym, ale weselszym niż McKeona uśmiechem. — Założę się, że skończyłoby się na tym, że Ransom przypisałaby mi całą zasługę należną bosmanmatowi Harknessowi.

— Też tak sądzę — zgodził się McKeon i spytał Harknessa. — A ten palec panu na cholerę?

— Do otwarcia drzwi celi potrzebna jest kombinacja cyfr i odcisk kciuka dowódcy warty. Kombinację do wszystkich drzwi wziąłem z konsoli, a łatwiej nosić kciuk niż taszczyć ze sobą to, co z sierżanta zostało, panie kapitanie. Mogę otworzyć wszystkie cele.

McKeon spojrzał na konsolę straży — była obryzgana nie tylko krwią, ale i szczątkami kości, ciał i mundurów tego, co jeszcze niedawno było czterema ludźmi. Żeby dostać się do komputera, Harkness musiał stanąć w samym środku tej krwawej miazgi… McKeon przeniósł wzrok na pokład i zobaczył krwawe ślady prowadzące prosto do drzwi celi. Przyglądał im się przez chwilę, odetchnął głęboko i polecił:

— W takim razie proszę jak najszybciej otworzyć cele i powiedzieć mi, co my do cholery właściwie robimy.



* * *


— …i to byłoby w zasadzie wszystko — zakończył Harkness, rozglądając się po twarzach otaczających go byłych jeńców.

Oprócz pięciu podoficerów wszyscy byli starsi stopniem od niego, ale nikt mu nie przerywał. Wszyscy spoglądali na niego z pełną uwagą, a zwłaszcza Scotty Tremaine, który nie był wręcz w stanie oderwać od niego dziwnie pałających oczu…

— Wyłączyłem alarmy na prawie całym okręcie i mam opracowaną drogę na pokład hangarowy, ale fajerwerków nie mogłem uruchomić, bo nie wiedziałem, ile nam zajmą przygotowania i dotarcie na miejsce — dodał Harkness. — Kod aktywujący można wysłać dopiero, gdy będziemy na pozycji, a to znaczy, że ktoś będzie musiał we właściwym momencie podłączyć tę zabawkę do sieci. No i nie byłem w stanie włamać się do systemu bloku więziennego dla cywilów. Nie dość, że wszystko, co go dotyczy, jest ściśle tajne, to komputer nim sterujący nie jest połączony z systemem pokładowym. To całkowicie odrębna jednostka, do której fizycznie nie ma dostępu z całej reszty okrętu. Zresztą dostanie się do bloku więziennego może być równie ciężkie. Dotrzemy tam, ale jeśli któryś klawisz włączy alarm, nie będę mógł go zablokować.

— Rozumiem… — McKeon potarł podbródek i rozejrzał się po dwudziestu czterech zdeterminowanych twarzach otaczających go ludzi.

W jego zawodowej opinii plan Harknessa był najbardziej zwariowaną rzeczą, o jakiej słyszał, ale największym wariactwem było to, że faktycznie mógł się powieść.

— Dobrze — ocenił po chwili milczenia. — Będziemy musieli się rozdzielić. Andy, weź elektrokartę od bosmanmata.

Harkness podał Venizelosowi elektrokartę zabraną z konsoli strażniczej, na którą zgrał plan systemu cyrkulacji powietrza wraz z zaznaczonymi wejściami służbowymi.

— Jesteśmy tutaj, sir — pokazał na ekranie. — Zaznaczyłem najlepszą, jak mi się wydaje, drogę, ale nie wiem, na ile dokładny jest ten plan. Ta banda kretynów ma takiego świra, że celowo umieścili we własnych bankach danych fałszywe informacje! Natknąłem się na parę takich kwiatków, ale pojęcia nie mam, ile ich jest w sumie. A nawet jeśli ten plan jest w stu procentach dokładny, to i tak musicie się spieszyć, nim zacznie się zabawa.

— Rozumiem… — Venizelos przez jakąś minutę przyglądał się trasie podświetlonej przez Harknessa, a potem spojrzał na McKeona i spytał: — Kto jeszcze?

— Będę potrzebował Scottyego, Sarah i Gerry’ego… no i naturalnie Carsona… — zaczął wyliczać McKeon.

Chorąży Clinkscales zarumienił się, gdy wszyscy odruchowo spojrzeli na niego. Czuł się dziwnie w czarno-czerwonym mundurze, ale był jedynym, na którego rzeczy Johnsona choćby z grubsza pasowały, a wygląd był istotny przy tym, co miał zrobić.

McKeon potarł czoło, westchnął i przyznał:

— Nie od tej strony… nie ma sensu posyłać po komodor kogoś bez broni, a i tak nie mamy jej dla wszystkich. Pójdą: Andy, Andrew, Candless, Whitman… — McKeon nawet nie próbował pominąć któregoś z gwardzistów — …i McGinley. Razem pięć osób. Dostaniecie trzy strzelby i dwa pulsery. My będziemy mieli jedną strzelbę i cztery pulsery na opanowanie pokładu hangarowego.

— To wystarczy, sir? — spytał zaniepokojony Venizelos.

— Do pierwszej fazy powinno być aż za dużo, a potem będziemy mieli nawet nadmiar broni, by go utrzymać… gorzej z ludźmi — zapewnił go Harkness.

— W takim razie ustalone — zdecydował McKeon i uśmiechnął się posępnie. — No to jak ma zwyczaj mówić chwilowo nieobecna: bierzemy się do roboty!

Trzydzieści jeden minut później zdyszani McKeon, Harkness, Carson Clinkscales i Scotty Tremaine stali przy włazie technicznym szybu windy. Reszta znajdowała się za nimi powtulana w tunele inspekcyjne i inne zagłębienia szybu. Podczas drogi minęło ich co najmniej z dziesięć wind, których pasażerowie nie mieli pojęcia o ich obecności. Teraz McKeon położył Carsonowi dłoń na ramieniu i spojrzał mu głęboko w oczy.

— Dasz sobie radę? — spytał poważnie, choć cicho.

Chorąży Clinkscales skinął głową bez wahania. Gest był nieco nerwowy, ale była w nim dojrzałość, której miesiąc temu próżno by szukać. Carson pozostał młody tylko fizycznie. Ostatnie przejścia wypaliły w nim radosną nieodpowiedzialność i McKeon wątpił, by ta kiedykolwiek jeszcze wróciła… to zresztą w tej chwili nie było ważne, istotne było to, że młodzian przestał być niepewną siebie ofiarą przyciągającą nieszczęścia.

— Dam radę, sir — zapewnił go Clinkscales nieświadom myśli przelatujących przez głowę rozmówcy.

— Doskonale. — McKeon wyciągnął z kieszeni komunikator nie tak dawno jeszcze będący własnością sierżanta Innisa i uruchomił go.

Używanie komunikatorów stanowiło pewne ryzyko, ale na tyle niewielkie, że zalety zdecydowanie je przewyższały. Wszystkie rozmowy z ich użyciem były nagrywane w ramach szeroko rozwiniętej manii prześladowczej Urzędu Bezpieczeństwa, ale istniało niewielkie prawdopodobieństwo, by ktoś z nagrywających słuchał akurat rozmowy McKeona. Nie było jednak sposobu uniknięcia tego ryzyka, toteż nie było i na co czekać. McKeon wybrał numer komunikatora towarzysza kaprala Portera i czekał.

— Tak? — rozległ się głos Venizelosa.

— Czas — poinformował zwięźle McKeon. — A ty?

— Jeszcze z dziesięć minut.

McKeon zmarszczył brwi — najlepiej byłoby poczekać, aż obie grupy znajdą się na pozycjach, i równocześnie rozpocząć atak, ale każda minuta zwłoki zwiększała szansę odkrycia jego ludzi… albo rękodzieła Harknessa. W dodatku nawet jeśli zaczną teraz, to i tak prawie dziesięć minut zajmie im wstępna faza. Problemem było to, że w chwili, w której widoczne staną się efekty działania którejkolwiek z grup, załoga i dowództwo okrętu zorientują się, że jeńcy wydostali się na wolność i że to ich sprawka.

Przeanalizował to, westchnął i stwierdził, że nie ma wielkiego wyboru.

— Dostawa za dziesięć minut w takim razie — poinformował Venizelosa.

— Rozumiem — potwierdził tamten.

McKeon wyłączył komunikator i dał znak Harknessowi. Ten wręczył Clinkscalesowi minikomp, starannie ukrywając niechęć do rozstania się z urządzeniem. Wolałby to sam załatwić, ale raz, że jego pokancerowane oblicze było charakterystyczne i znane załodze, a on miał zakaz przebywania w pobliżu pokładów hangarowych, a dwa, że jedynym, na którego pasował zdobyczny mundur, był Carson. Opcja zbrojnego ataku nie wchodziła w grę, nawet gdyby wszyscy byli uzbrojeni gdyż szansę na pełen sukces były wątpliwe. Ażeby plan się udał, musieli kontrolować lub zniszczyć wszystkie pokłady hangarowe okrętu. Co oznaczało, że jest tylko jeden sposób.

— Panie Clinkscales — odezwał się spokojnym i opanowanym tonem, jakiego używał w stosunku do pokoleń młodszych oficerów. — Wszystko, co musi pan zrobić, to dojść do najbliższego gniazdka, podłączyć doń komputer i nacisnąć ten tu klawisz. Reszta zrobi się sama, bo tak jest ustawiony program. Rozumie pan?

— Rozumiem, bosmanmacie Harkness — odparł zaskakująco pewnym i spokojnym głosem Clinkscales.

Zabrzmiało to tak, jakby wiedział, co mówi, i Harkness miał nadzieję, że tak jest w istocie.

— W takim razie do dzieła, sir! — zakończył i klepnął młodzieńca w ramię.



* * *


Carson Clinkscales zebrał się w sobie, zgiął wpół i wydostał przez właz techniczny, utrzymywany w otwartej pozycji przez Harknessa i McKeona. Trzeba to było zrobić szybko, by nikt przechodzący przypadkiem korytarzem nie zobaczył go i nie zaczął się zastanawiać, co też on tu wyprawia. Naturalnie w całym tym pośpiechu zaczepił nogą o uszczelkę otaczającą otwór zamykany przez właz i na korytarz na wpół wypadł, na wpół wyskoczył. Przez moment miał przed oczyma każde nieszczęście, jakie mu się przydarzyło w ciągu ostatnich miesięcy, i prawie nabrał pewności, że teraz też coś mu się nie uda i wszyscy liczący na niego zginą.

W następnej sekundzie jego wysunięta prawa ręka oparła się o ścianę naprzeciw włazu i odzyskał równowagę. A wraz z nią pewność siebie. Stłumił panikę, przestał myśleć o tym, co było, i obciągnął kurtkę mundurową, prostując równocześnie plecy. Kurtka miała za krótkie rękawy, bo poprzedni właściciel miał nieco krótsze ręce, ale na to nic nie był w stanie poradzić. Cofnął rękę, rozejrzał się i znacznie uspokoił, nikogo bowiem na korytarzu nie dostrzegł.

Bo i nikogo nie powinno tu być — było to wąskie przejście techniczne używane jedynie do przeglądów i napraw mechanicznych cum, węży paliwowych i innych połączeń cumujących jednostek. W czasie startu czy lądowania była spora szansa natknięcia się tu na kogoś, ale zgodnie z planem lotów wyciągniętym przez Harknessa z komputera kontroli lotów w ciągu następnych paru godzin żadna jednostka nie miała startować z pokładu krążownika. Nawet gdyby nastąpiła jakaś nagła zmiana planów, wątpliwe było, aby startowała właśnie stąd, chyba że Ransom zdecydowałaby się z jakichś powodów dokonać desantu na planetę więzienną Urzędu Bezpieczeństwa. Pokłady hangarowe nr 4 i 5 przeznaczone były bowiem dla jednostek szturmowo-abordażowych UB. A Carson Clinkscales znajdował się na pokładzie nr 4.

Prawie się uśmiechnął na myśl o desancie, po czym wziął głęboki oddech i ruszył korytarzem równym krokiem i z pewną siebie miną. Nieco go ten własny spokój i opanowanie zdziwiły, ale każdego, kto go znał, musiałyby wprawić w osłupienie.



* * *


Andreas Venizelos przyjrzał się ponuro znajdującej się przed jego nosem ścianie, zerknął na elektrokartę trzymaną w dłoni i zaklął — cicho, ale z uczuciem. Andrew LaFollet, słysząc to, odwrócił głowę i spojrzał na niego, nie ukrywając zniecierpliwienia przeradzającego się w zdesperowanie. Venizelos złapał go za ramię i powiedział cicho:

— Robimy co możemy, Andrew, więc nie zacznij szaleć! I ja cię potrzebuję, i lady Harrington.

LaFollet kiwnął głową, ale jego spojrzenie jasno dowodziło, że żąda wyjaśnień.

Venizelos westchnął ciężko i udzielił ich.

— Plany nie zgadzają się ze stanem faktycznym. Jesteśmy na rozwidleniu trzech korytarzy, a powinno być skrzyżowanie dwóch przecinających się. Na wprost nas zamiast tej ściany powinien być ciąg dalszy korytarza prowadzący prosto do cywilnego bloku więziennego. Co jest, obaj widzimy…

LaFollet zacisnął dłoń na kolbie strzelby i spytał:

— To gdzie teraz?

Venizelos wskazał na prawo.

— Tędy, ale wygląda na to, że oni odcięli cały ten blok więzienny od reszty okrętu. Znacznie dokładniej niż Harkness podejrzewał. Ta ściana musiała zostać dodana w czasie modyfikacji okrętu. Ci paranoicy zażądali pewnie odcięcia wszystkich przewodów powietrznych i czego się jeszcze dało jako dodatkowego środka bezpieczeństwa. Mogli to zrobić, bo blok sąsiaduje z sekcją podtrzymywania życia, i byli w stanie poprowadzić osobne ciągi powietrzne bezpośrednio stamtąd. Dlatego wojskowy blok więzienny nie został tak odizolowany: technicznie nie dało się tego zrobić. Pojęcia nie mam, dlaczego akurat cywilny blok tak zabezpieczyli, wojskowi są niby groźniejsi… to zresztą nieważne. Ważne jest, że jak podejrzewam, odcięli też wszystkie korytarze techniczne, przejścia służbowe i tunele inspekcyjne. Jak na razie nie ma na to dowodów, ale skoro odcięli kanały powietrzne…

— A to oznacza co? — spytał nieco wygłupiony LaFollet.

Widać było, że jest zdezorientowany i nienawidzi tego uczucia. LaFollet znajdował się w obcym, nieznanym środowisku i musiał polegać na planie opracowanym przez ludzi, którzy je znali, co mu się wybitnie nie podobało. Wiedział, że mimo lat spędzonych na pokładach różnych okrętów nie zna ich tak jak Venizelos, ale to, że nie był w stanie zorganizować odbicia patronki Harrington, od samego początku działało mu na nerwy. Venizelos zdawał sobie z tego sprawę i dlatego starał się mówić niezwykle spokojnie.

— To oznacza, że nie dotrzemy prawie do celu niezauważeni, tak jak udało się to Harknessowi — nacisnął kombinację klawiszy i na ekranie pojawił się większy wycinek planu. — Musimy przejść tędy, do szybu windy, i zejść na główny pokład bloku więziennego, gdzie najprawdopodobniej przetrzymywana jest łady Harrington. Wygodniej im jest mieć ją pod ręką, więc to logiczne założenie. Być może w szybie są kamery, to mało prawdopodobne, ale możliwe. Wtedy będą na nas czekać. Jeżeli ich nie ma, a Harkness nie trafił na żaden ślad wskazujący na ich obecność, nadal zaskoczenie będzie po naszej stronie. Ale i tak będziemy atakowali na oślep.

— Hmm — perspektywa ataku bez rozpoznania nie przypadła LaFolletowi do gustu, jako że konsekwencje natknięcia się na nieznaną liczbę przeciwników były nie do przewidzenia. Venizelos nie musiał mu też mówić, że zmiana trasy spowoduje opóźnienie. Co prawda użycie szybu windy zmniejszy je, ale równocześnie spowoduje, że zaatakują z najbardziej przewidywanego kierunku, a nawet i miejsca. Zaskoczenie zaskoczeniem, zakładając, że nadal je będą mieli, ale sukces zaczynał wyglądać coraz mniej prawdopodobnie.

— Dobra, komandorze — zdecydował. — Zrobimy, jak pan proponuje, ale niech pan odda strzelbę Bobowi.

Venizelos uniósł pytająco brwi, a LaFollet pokazał zęby w grymasie, którego nie sposób było wziąć za uśmiech, i wyjaśnił:

— Dostanie pan w zamian jego pulser. Ale kiedy rozpoczniemy atak, pan i komandor McGinley będziecie osłaniać tyły. Niech pan nie protestuje: jesteście oboje oficerami marynarki i będziecie bardziej przydatni przy wyprowadzaniu nas z tego cholernego labiryntu. My jesteśmy wyszkoleni tylko do walki, więc jeśli już musimy stracić kogoś w czasie ataku…

Nie dokończył, bo nie musiał.

Venizelosowi nie spodobało się to, co usłyszał, ale też nie mógł nic zarzucić logice LaFolleta, toteż zamiast protestować, zdjął z ramienia strzelbę i wręczył ją Robertowi Whitmanowi.



* * *


Carson Clinkscales przeszedł energicznie przez korytarz, minął otwierający się automatycznie właz na jego końcu i znalazł się na pokładzie hangarowym. Nie zwalniając kroku, rozejrzał się dyskretnie, próbując sprawiać wrażenie, jakby czuł się tu zupełnie swobodnie i na miejscu. I mając nadzieję, że nikt nie zwróci uwagi na podoficera oddziałów desantowych kręcącego się w pobliżu ramion cumowniczych.

Na pokładzie znajdowało się dwadzieścia do trzydziestu osób, większość skupiona była przy stojącej z boku pinasie, której pootwierane panele świadczyły albo o przeglądzie, albo o poważniejszej awarii. Trzech pilotów w skafandrach próżniowych zajętych było rozmową w pobliżu korytarza prowadzącego do jednego z promów szturmowych, które wypełniały resztę pokładu. Harkness opisał mu rozkład pokładu i położenie najbliższego gniazda systemu komputerowego, ale opis i rzeczywisty obraz zawsze trochę się różnią. Zorientowanie się, gdzie dokładnie się znajduje, zajęło mu więcej czasu, niż się spodziewał.

W końcu dostrzegł cel wyprawy i odbił trochę w lewo, sięgając równocześnie do kieszeni po minikomp. Zatrzymał się przy gnieździe, wsunął w nie wyjście urządzenia i z ulgą zobaczył, że minikomp włączył się automatycznie, tak jak powinien.

— Ej, ty! — rozległo się nagle z lewej.

Carson odwrócił głowę i zamarł, widząc dwadzieścia metrów od siebie sierżanta patrzącego nań bykiem.

— Co ty tu, do cholery, robisz?!

Podoficer był bardziej rozzłoszczony niż zaniepokojony, ale Clinkscales przez moment czuł jedynie panikę. A potem równie nagle poczuł zupełnie coś innego — jakby skala wartości i jego punkt widzenia uległy całkowitej zmianie. Przerażenie zastąpiło jasne i zimne poczucie obowiązku. Nadal się bał, ale było to dość odległe uczucie, nieistotne wobec świadomości tego, co musi zrobić.

Nacisnął klawisz wskazany przez Harknessa i przez ekran minikompa przemknęły wpisane tam przez bosmanmata polecenia, ale Clinkscales tego nie widział, patrzył bowiem na sierżanta. Potem z miną wyrażającą uprzejme zainteresowanie ruszył na jego spotkanie. Znajdowali się w takim położeniu, że sierżant nie widział jego prawego biodra, toteż nie wzbudzając podejrzeń, Carson oparł dłoń na rękojeści pistoletu pulsacyjnego. Przekrzywił pytająco głowę, jakby ciekaw, czego chce od niego podoficer, równocześnie zastanawiając się, kiedy programy Harknessa rozpoczną działania i jaki też wywołają skutek, bo był coraz bliżej sier…

Krążownikiem liniowym Tepes wstrząsnęła nagle pierwsza eksplozja, której echo dało się odczuć w całym kadłubie.



* * *


Pokład hangarowy nie jest zwykle uznawany za specjalnie niebezpieczne miejsce. Fakt, istnieje wiele sposobów, by na nim zginąć, ale wyłącznie przy braku uwagi lub wiedzy. Takich miejsc na pokładzie okrętu czy statku kosmicznego jest dużo. Materiały, które stanowią poważne zagrożenie, takie jak wodór, paliwo do silników manewrowych czy amunicja, przechowywane są w osobnych miejscach zabezpieczonych tak, by prawdopodobieństwo wypadku było jak najmniejsze. Magazyny oddzielone są pancernymi ścianami i przedzielone innymi pomieszczeniami, tak by ze sobą nie sąsiadowały, a obsługa jest starannie przeszkolona, co stanowi podstawowy środek zabezpieczający. Oprócz ludzi wszystkie newralgiczne miejsca i procedury nadzorowane są dodatkowo przez system komputerowy.

Nieszczęśliwie dla Tepesa jego system komputerowy stał się właśnie największym zagrożeniem dla okrętu i załogi dzięki przemyślności i zdolnościom bosmanmata Harknessa. Nikt z personelu nie miał o tym pojęcia, a komputerów to nie interesowało: wykonywały polecenia, jak długo miały one właściwą formę, a Horace Harkness postarał się o to, by jego miały jak najwłaściwszą.

Wszystkie zmiany poczynione w programach Harkness wgrał przed opuszczeniem swej kabiny, natomiast teraz Clinkscales z gniazda numer 5 pokładu hangarowego nr 4 wysłał polecenia uruchamiające ich zegary wewnętrzne lub też nakazujące natychmiastowe wykonanie polecenia. I na całym okręcie zaczęły się dziać rzeczy dziwne a niespodziewane, którym dyżurni operatorzy przyglądali się wpierw z zaskoczeniem, potem z przerażeniem.

Na pierwszy ogień poszło centrum kierowania walką. Zgasła mianowicie holoprojekcja taktyczna, co akurat nie było niczym groźnym, gdyż okręt znajdował się już bezpiecznie na orbicie parkingowej. Dlatego dyżurny oficer tylko zaklęła, bo było to równocześnie irytujące i nielogiczne.

Pozornie nielogiczne, holoprojekcja zgasła bowiem z wcale sensownego powodu — sterujący projektorem komputer przestał mianowicie otrzymywać jakiekolwiek dane, dotyczące tego, co też ma się na niej znaleźć. Przez moment oficer dyżurna poczuła ulgę, że to nie z winy jej czy jej podkomendnych coś przestało działać, ale potem dotarło do niej, co się stało, i zmartwienie przerodziło się w niepokój. Bo równoczesna awaria wszystkich pokładowych sensorów nie mogła być dziełem przypadku.

Czasu na reakcję nie miała, gdyż program odpowiedzialny za odłączenie sensorów od komputera i wyłączenie ich po wykonaniu tego zadania przystąpił do drugiego etapu i używając komputerów centrum, zaatakował komputer taktyczny. Przejął nad nim kontrolę błyskawicznie i polecił systemowi przeformatować się.

Mający wachtę oficer taktyczny coraz bardziej zszokowany spoglądał na gasnące odczyty na swoim stanowisku. Najpierw zniknął odczyt głównego radaru, potem szerokopasmowych sensorów, a potem szło już lawinowo: główny lidar, obrona antyrakietowa, sensory grawitacyjne, główna kontrola ogniowa… Na jego oczach okręt utracił całą zdolność ataku i obrony. Gdy spróbował ją przywrócić, poczuł, jak włosy stają mu dęba, gdyż okazało się, że odpowiedzialne za to komputery muszą zostać całkowicie przeprogramowane, by zaczęły działać. A to było coś upiornego na okręcie dysponującym tak niewielką liczbą wykwalifikowanych programistów i operatorów komputerowych. Było to wykonalne, ale wymagało naprawdę długiego czasu.

Inne programy siały podobne, choć nie zawsze tak spektakularne zniszczenia po części dlatego, że nikt nie widział skutków ich działania. Tak było na przykład w przypadku pokładowego systemu alarmowego. Przestał działać wewnętrzny system łączności, zablokowany został ster, wyłączone i odcięte fizycznie wszystkie maszynownie. Zbrojownia zamknęła się hermetycznie i pozbawiła powietrza, a komputer nadzorujący minikompy zasilanych zbroi w niej przechowywanych wysłał do każdego nagły impuls elektryczny, wystarczająco silny, by je przepalić. Było to możliwe, gdyż urządzenia te cały czas pozostawały aktywne, by zbroje nadawały się do użycia w trybie alarmowym. W ten sposób stały się całkowicie bezużyteczne aż do ponownego pełnego oprogramowania, do czego potrzebne były zespoły techników i długie godziny.

Równocześnie komputery nadzorujące tankowanie mniejszych jednostek pokładowych otrzymały inne rozkazy. W ich efekcie otworzyły zawory paliwowe… Mechanik pracujący w pobliżu węży paliwowych stanowiska numer 2 na pokładzie hangarowym nr 1 przez sekundę przyglądał się przerażony, jak z dwóch węży nagle zaczynają tryskać komponenty binarnego paliwa, które powinno zmieszać się dopiero w komorze spalania silnika. W następnej sekundzie skoczył do zaworów, by je ręcznie zamknąć, ale nie starczyło mu na to czasu… Nawet gdyby zdążył, i tak nic by to nie dało, gdyż dokładnie to samo zdarzyło się na stanowisku numer 4, gdzie akurat nikogo nie było.

Komponenty paliwa były zbyt niestabilne i po połączeniu tworzyły mieszaninę wybuchową olbrzymiej mocy, toteż eksplozja, jaka nastąpiła, rozniosła wręcz pokład hangarowy nr l, zabijając dwudziestu sześciu obecnych na nim ludzi, oraz zniszczyła wszystkie cumujące na nim jednostki. Siła wybuchu z jednej strony uderzyła w kadłub, z drugiej wpadła do wnętrza okrętu. W pancerzu wywaliła prawie okrągłą dziurę, przez którą z wyciem zaczęła uciekać atmosfera, a nim grodzie odcięły zniszczoną część okrętu, zginęło następnych czterdzieści jeden osób.

Alarmy zawyły, oficerowie i podoficerowie próbowali opanować zamieszanie i nie mogli, bo okazało się, że nie działa system łączności. A zaraz potem okrętem targnęła druga, równie silna eksplozja, gdy pokład hangarowy nr 2 podzielił los pierwszego z dokładnie tych samych powodów.



* * *


Sierżant zmierzający w kierunku Clinkscalesa zatoczył się, gdy kadłubem wstrząsnęła pierwsza eksplozja. Zamachał rozpaczliwie rękoma, przestępując z nogi na nogę niczym w tańcu świętego Wita, ale zdołał utrzymać równowagę. Carson oparł się lewą ręką o ścianę, toteż miał ułatwione zadanie. Dlatego też dostrzegł spojrzenie sierżanta przesuwając się na minikomp nadal tkwiący w gnieździe i wracające do niego.

Nie istniał żaden logiczny powód, dla którego sierżant to zrobił, podobnie jak nie istniał powód, dla którego miałby skojarzyć ze sobą tak nie powiązane fakty, ale skojarzył. Nie miał pojęcia, co się właściwie stało, ale intuicyjnie wyczuł, kto jest sprawcą eksplozji. Obserwując jego zachowanie, Carson Clinkscales zorientował się, że tamten domyślił się prawdy, ledwie sierżanta olśniło.

Odepchnął się lewą ręką od ściany i skoczył ku podoficerowi otwierającemu właśnie usta do krzyku. Nie pozostało w nim nic z niepewnej siebie ofermy, która wraz z lady Harrington przybyła na pokład Jasona Alvareza. Pewnym chwytem złapał sierżanta za przód kurtki mundurowej i pociągnął gwałtownie ku sobie. Podoficer stracił dopiero co odzyskaną równowagę i obaj zwalili się na pokład, akurat gdy wstrząsnęła nim druga eksplozja. Clinkscales znalazł się na dole, sierżant na górze. Padając, poczuł coś twardego wbijającego mu się w żebra, ale zapomniał o tym, kiedy spojrzał w oczy Clinkscalesa i zobaczył w nich bezmiar nienawiści. Nie zdążył przypomnieć sobie, co go uwiera w żebra, gdy Carson nacisnął spust i igły z pulsera zmieniły jego serce w krwawą miazgę.

Ciałem podoficera targnęły konwulsje, a na Clinkscalesa spłynął strumień gorącej krwi. Odepchnął trupa i przyklęknął akurat w momencie, w którym kadłubem targnął kolejny wybuch, gdy przestał istnieć pokład hangarowy nr 3. W następnej chwili w głośnikach zabrzmiał głos bosmanmata Harknessa:

— Wyciek paliwa! Wielopunktowy wyciek paliwa! Natychmiastowa ewakuacja pokładu! Powtarzam: natychmiast opuścić pokład!

Głos ani nie był generowany komputerowo, ani też nie była to wcześniej nagrana wiadomość — Harkness zdołał wpiąć się do systemu wewnętrznej łączności, ale tak że słychać go było tylko na pokładzie hangarowym nr 4. A panika obecnych na nim mechaników i pilotów osiągnęła już ten poziom, że nikt nie zastanowił się nad tym, iż mówiący nie podał ani nazwiska, ani stopnia. Głos był nawykły do wydawania rozkazów i przemawiał z mocą, a rozkaz dodatkowo pokrywał się z ich pragnieniami, więc wykonali go natychmiast i ruszyli do wind. Po krótkiej przepychance, której energii dodał kolejny wstrząs, gdy pokład hangarowy nr 5 przestał istnieć, cała obsługa upchnęła się w windach i opuściła pokład. Tak byli tym zajęci, że nikt nie zauważył zalanego krwią kaprala klęczącego obok martwego sierżanta.

Obserwujący ich ucieczkę Carson Clinkscales wiedział, że pierwszy raz w życiu zrobił wszystko dokładnie tak, jak należało.

I było to miłe uczucie.



ROZDZIAŁ XXIX

Towarzysz porucznik Hanson Timmons był w parszywym humorze.

Stał wyprostowany jak struna, w galowym uniformie, rękawiczkach i z trzcinką pod prawą pachą i wpatrywał się wściekle w drzwi windy. Za nim stała podwójna zmiana dyżurna, tak jak on wyprężona i w galowych mundurach doprowadzonych do stanu wręcz ideału według wojskowego regulaminu musztry. Wszyscy naturalnie byli uzbrojeni, ale broń (także regulaminowo) mieli przewieszoną przez ramiona lub spoczywającą w kaburach. Czekali na ekipę mającą nakręcić wyprowadzanie więźnia i byli nieszczęśliwi. Powód był prosty, podobnie jak i przyczyna tak nienagannego wyglądu — czuli rosnącą frustrację i wściekłość dowódcy, bo trwało to od paru ładnych tygodni i wręcz nie sposób było tego nie zauważyć. I nikt nie chciał dać mu najmniejszego pretekstu do rozładowania się. Timmons był tego świadom, ale to jedynie zwiększało jego wściekłość, skoro bowiem podkomendni rozpoznali bezbłędnie jego stan, musieli się też domyślić, co go spowodowało.

Timmons został przydzielony na dowódcę straży cywilnego bloku więziennego krążownika liniowego Tepes ledwie parę tygodni przed odlotem do systemu Barnett. Biorąc pod uwagę, że był ledwie porucznikiem, przydział stanowił nie lada gratkę, oznakę uznania przełożonych oraz wiary w jego umiejętności. Osiągnięcia miał faktycznie spore — specjalizował się w więźniach politycznych i zawsze dostarczał ich w dokładnie pożądanym przez zwierzchników stanie. Zazwyczaj załamanych, gotowych wykonać każde polecenie i wytresowanych. Był przekonany, że potrafi złamać każdego, i miał ku temu podstawy. W końcu zazwyczaj człowiek jest dobry w tym, co robi, jeśli lubi swoją pracę.

A Timmons wręcz ją kochał.

To był zresztą główny powód, dla którego przydzielono go na osobistą jednostkę towarzyszki sekretarz Ransom — spodziewała się ona bowiem, że od czasu do czasu będzie potrzebowała usług podobnego specjalisty. A powodem frustracji i wściekłości towarzysza porucznika było to, że pierwszy raz w życiu nie udało mu się złamać więźnia. Fakt, miał poważnie ograniczone możliwości, gdyż towarzyszka sekretarz Ransom zażyczyła sobie kategorycznie, by Harrington w dniu egzekucji znajdowała się w pełni sił fizycznych i psychicznych, tak by dobrze prezentowała się przed kamerami i była w stanie reagować na wszystko, co się wydarzy.

Ta pierwsza restrykcja wykluczała użycie wobec niej przemocy, gdyż nie mogło być śladów jej użycia — mogłoby to wzbudzić u widzów sympatię. A druga uniemożliwiała użycie narkotyków i innych środków chemicznych pomocnych w praniu mózgu.

Oceniając rzecz obiektywnie, Timmons rozumiał sensowność tych ograniczeń, tym bardziej że nie próbowali z więźnia wycisnąć żadnych informacji, a skoro miał trafić prosto na szubienicę, nie było z niego pożytku, więc nie było też sensu go łamać. Co nie zmieniało w niczym faktu, że chciał to zrobić dla własnej przyjemności i satysfakcji. Oraz dla zaspokojenia zawodowej ambicji. Lubił swoje zajęcie, czerpał z niego przyjemność i był pewien swych umiejętności. I dlatego ta porażka tak go bolała i była tak dotkliwa.

A najgorsze było to, że nie miał pojęcia, dlaczego mu się nie powiodło!

To powinno być takie proste, nawet bez użycia argumentów fizycznych i chemicznych. Na pierwszy rzut oka rozpoznał w niej dumę, a z dostarczonych danych wiedział, że jest przyzwyczajona do rozkazywania. A to tylko zwiększało przyjemność oczekiwania, bo dumnych najbardziej nienawidził. Z wyżyn swych osiągnięć czy urodzenia spoglądali na wszystkich z pogardą i traktowali jak służących. Specjalną radość sprawiało mu ściąganie ich z tych wyżyn i wpychanie w błoto. A doświadczenie nauczyło go, że upokorzenia i bezsilność stanowiły w stosunku do nich najskuteczniejszą metodę. I bez znaczenia było, czy chodziło o cywilów, czy wojskowych. Im wyżej który stał przed aresztowaniem, tym szybciej skutkowały. Ktoś przyzwyczajony, że jego polecenia są wykonywane natychmiast, i dzięki temu mający pełną kontrolę nad swoim losem i otoczeniem był wrażliwszy na niemożność dalszego posługiwania się władzą niż ktoś, kto nigdy nie znalazł się na tyle wysoko, by móc rozkazywać innym.

Kiedy dotarło do takiego, że cokolwiek by zrobił, nie miało to żadnego wpływu na bieg wydarzeń i że jest całkowicie bezsilny nawet w najbardziej codziennych kwestiach, szok i wstyd załamywały go błyskawicznie i ostatecznie. Timmons obserwował to wielokrotnie i dlatego ani przez moment nie wątpił, że z Harrington będzie dokładnie tak samo.

A cholera nie było!

Zdarzali się co prawda więźniowie, którzy próbowali ucieczki w bierność i zamykali się w swoim własnym wewnętrznym świecie, ale żadnemu się nie powiodło. Istniało zbyt wiele sposobów, by przywrócić ich do rzeczywistości, i zawsze któryś skutkował. Ale nie tym razem. W biernym oporze Harrington było coś nienaturalnego — był jakby elastyczny, jakby kolejne spadające na nią ciosy potrafiła zamortyzować tak, że traciły całą siłę. Nie był w stanie dokładnie tego ująć, a wiedział, że gdyby zrozumiał, na czym to polega, znalazłby także skuteczny sposób, by owo „coś” pokonać. Może gdyby miał więcej czasu…

Lecz w głębi duszy przyznawał, że oszukuje sam siebie — nawet gdyby miał rok, nie zdołałby jej złamać. Zabić tak, ale nie złamać. Wszystko starannie sobie skalkulował i dozował upokorzenia z naukową wręcz precyzją. Zawsze był zwolennikiem „śmierci tysiąca cięć” i pozbawiania ofiary stopniowo możliwości, a potem złudzeń co do zdolności wpływania na swój los. I przez pewien czas wyglądało na to, że z nią także wszystko przebiega zgodnie z planem. Ale nie przebiegało i ponad dziesięć dni temu doszedł do wniosku, że tym razem mu się nie powiedzie. A to, co się stało trzy dni temu z Bergrenem, jedynie potwierdziło to, co już wiedział. Miał ją przez standardowy miesiąc i skoro to nie wystarczyło, nigdy nie byłby w stanie jej złamać bez uciekania się do metod, których zakazano mu używać.

Przez ponad tydzień rzeczą, której pragnął najbardziej, było wpaść do jej celi z neuropejczem i zobaczyć, jak podobałaby jej się piętnastominutowa sesja polegająca na bezpośredniej stymulacji ośrodków bólu. Albo parę innych sposobów — prymitywniejszych, ale czasami skuteczniejszych właśnie z powodu owej prymitywności. Nauczył się ich od instruktorów z Policji Higieny Psychicznej i używał z dużym powodzeniem. A tym razem nie mógł, by nie zepsuć propagandowego efektu. Który i tak diabli mogą wziąć…

Bo prawdę mówiąc, bał się reakcji towarzyszki sekretarz Ransom, kiedy zobaczy swój gwóźdź programu po tym miesiącu. Przepisy wymagały wyłączenia implantów, więc kazał dezaktywować jej oko, pojęcia nie mając, co to zrobi z jej twarzą ani że technik — idiota nie będzie w stanie sobie poradzić i po chamsku spali implant, uniemożliwiając odwrócenie procesu. Towarzyszka Ransom nie będzie zadowolona, widząc więźnia wyglądającego jak ofiara zawału, i to jeszcze zagłodzona. To ostatnie nie było jego winą — karmił ją regularnie, ale coś mu mówiło, że i tak za to ober…

Lekki wstrząs okrętu przerwał mu tok myślowy. Nie był silny, ale przy takiej masie spowodować go mogło jedynie coś naprawdę potężnego. Odwrócił się ku konsoli znajdującej się na korytarzu, gdy okręt zakołysał się ponownie, tym razem silniej.

To dodało Timmonsowi skrzydeł — towarzysz szeregowy Hayman ledwie zdążył uskoczyć mu z drogi, zwalniając miejsce za pulpitem. Timmons nacisnął klawisz interkomu, gdy Tepes zadygotał trzeci raz.

Połączenia nie było.

Zmarszczył brwi i wybrał kombinację cyfr. Z takim samym rezultatem. Wybrał drugą i także odpowiedziała mu głucha cisza. Wśród podkomendnych pojawiły się pierwsze objawy paniki, w czym wybitnie pomógł kolejny wstrząs. Sam też poczuł rosnący strach, gdy trzecia kombinacja cyfr również nie zakończyła się uzyskaniem połączenia.

Ludzie na statkach kosmicznych są całkowicie zależni od techniki, ale równocześnie tak do tego przyzwyczajeni, że nie zwracają na nią uwagi. Dlatego też niewiele jest bardziej przerażających sytuacji niż taka, gdy owa technika nagle zawodzi, a zwłaszcza bez zrozumiałego powodu. Towarzysz porucznik Timmons nie był wyjątkiem od reguły, toteż zaklął, patrząc na ekran interkomu, i sięgnął do kieszeni po osobisty komunikator. Jako dowódca straży całego bloku otrzymał nie zwykły, naręczny komunikator, ale specjalny, kieszonkowy, z zastrzeżeniem, by używał go jedynie w sytuacjach alarmowych. Urządzenie to bowiem nie korzystało z okrętowej sieci łączności wewnętrznej, lecz z zabezpieczonego systemu łączności całkowicie niezależnego i obejmującego jedynie dowódców oddziałów szturmowych oraz jednostek strażniczych UB. Samo uaktywnienie go powodowało automatyczne połączenie z towarzyszem pułkownikiem Livermore’em, dowódcą liniowych formacji Urzędu Bezpieczeństwa na pokładzie.

A przynajmniej powinno powodować…

— Tak?

To jedno słowo dobiegające z głośniczka miało niewiele wspólnego z właściwą procedurą łączności, ale mimo to i mimo brzmiącego w nim strachu i zaskoczenia Timmons, słysząc je, poczuł olbrzymią ulgę.

— Timmons, blok cywilny — zameldował zgodnie z regulaminem. — Wysiadła nam łączność. Co się stało, towarzyszu pułkowniku?

— A skąd mam, do cholery, wiedzieć?! — warknął rozmówca. — Cały ten zasrany okręt się rozpa…

Hanson Timmons nigdy nie usłyszał ciągu dalszego, gdyż w tym momencie otworzyły się drzwi windy. Odwrócił się ku nim zaskoczony, gdyż o zbliżaniu się windy nie uprzedził zwyczajowy sygnał dźwiękowy, ale jego zaskoczenie zmieniło się w osłupienie, gdy w otworze nie dostrzegł samej windy tylko ciemny szyb. Zrozumiał, że sygnał się nie rozległ, bo winda nie przyjechała… dalszy bieg wywodu myślowego przerwał mu pierwszy strzał ze strzelby.



* * *


Z korytarza na głównym poziomie cywilnego bloku więziennego do wind prowadził krótki, odbijający w prawo korytarzyk zakończony niewielką, pustą przestrzenią przed samymi drzwiami. LaFollet nie wiedział, czy było to dzieło przypadku wymuszonego zmianami konstrukcyjnymi, czy też specjalnie pomyślany środek bezpieczeństwa, i nie obchodziło go to. Obchodziło go, że miało to skutek celowego zabezpieczenia, i utrudniało mu wykonanie zadania.

Obaj z Candlessem byli gotowi do akcji, gdy pozostali otworzyli ręcznie drzwi, czego nie dało się powiedzieć o ponad półtuzinie ubeków wystrojonych jak na paradę i grzecznie czekających przed drzwiami. LaFollet nienawidził funkcjonariuszy Urzędu Bezpieczeństwa, ale przyznać musiał, że było to bardzo uprzejme z ich strony. Podobnie jak i to, że przynieśli ze sobą broń i żaden nie był gotów do jej użycia. Co więcej, wszyscy wpatrzeni byli nie w drzwi, lecz za siebie, gdzie przy pulpicie dyżurnego zmiany znajdującego się na zakręcie korytarza stał oficer z uniesioną ręką. Zaczęli się dopiero odwracać, a jeden zdążył nawet coś krzyknąć, gdy Andrew LaFollet i James Candless nacisnęli spusty. Obaj mieli długi do spłacenia i właśnie zaczęli metodycznie wyrównywać rachunki.

System broni zwany „flechette” od nazwy wystrzeliwanych pocisków opracowano z myślą o walce na pokładzie jednostek kosmicznych. Wywodził się on z popularnych w czasach broni palnej strzelb, dlatego zachowano tę nazwę, choć wcześniejsze modele często zwano garłaczami. Broń dzięki generatorkowi grawitacyjnemu wystrzeliwała cienkie i ostre niczym zabytkowa brzytwa stalowe krążki, nadając im ruch wirowy. Miały mniejszą prędkość od igieł używanych w pulserach, toteż prawie nie dawały rykoszetów ani nie dziurawiły sprzętu. Natomiast użyte przeciwko celom żywym i nieopancerzonym były śmiertelnie groźne. Starsze typy zwane garłaczami wystrzeliwały pociski, które zaraz po opuszczeniu lufy rozpadały się, uwalniając chmurę śmiercionośnej stali. Nowsze, takie jak te, w które uzbrojeni byli LaFollet i Candless, strzelały wiązkami stalowych krążków, których skupienie i zasięg zależały od ustawienia broni, czego dokonywał strzelający jednym obrotem ręki. Wybór był duży — od obszaru o średnicy metra w odległości pięciu metrów od wylotu lufy do piętnastocentymetrowego krążka, w który trafiała cała wiązka po przebyciu pięćdziesięciu metrów. Nawet przy tym ostatnim ustawieniu kości nie stanowiły przeszkody.

LaFollet i Candless ustawili broń na minimalny zasięg, a maksymalny rozrzut i na ogień ciągły. Co prawda strzelby systemu flechette nie miały takiej szybkostrzelności jak pulsery, ale przy takim pokryciu celów znajdujących się w odległości paru kroków nie miało to znaczenia. Już pierwsze rytmiczne kaszlnięcia strzelb (bo ten właśnie odgłos najbardziej przypominały dźwięki wystrzałów) zmasakrowały najbliższych klawiszy, zmieniając ich w krwawą miazgę.



* * *


— Zostaliśmy zaatakowani! — wrzasnął Timmons, dając nura za osłonę konsoli.

Zdążył dosłownie w ostatniej sekundzie, nim stalowe krążki załomotały o nią niczym śmiercionośny deszcz. Nie tracąc czasu, popełzł korytarzem, ale jeden krążek przemknął między osłoną konsoli a ścianą i trafił go w udo, nim Timmons zdążył minąć załom korytarza. Towarzysz porucznik zawył, jako że lecąca z prędkością trzystu metrów na sekundę wirująca tarczka cięła lepiej niż nóż, i upuścił komunikator, łapiąc odruchowo rękoma zakrwawione udo. Komunikator prześlizgnął się po pokładzie jak po lodowisku, wracając za zakręt, i znieruchomiał na środku ostrzeliwanego korytarza.

Poprzez własne jęki Timmons słyszał zaniepokojony głos dowódcy dobiegający z głośniczka, ale nie był w stanie ani go zrozumieć, ani odpowiedzieć. Wszyscy, którzy czekali przy windach, musieli już być martwi, co oznaczało, że zostało mu tylko dwóch ludzi, których postawił na warcie przed celą Harrington. Mieli stanowić ozdobnik nagrania oficjalnego przekazania więźnia i dzięki temu przeżyli, gdyż nie znaleźli się w zasięgu ognia.

A on w ten sposób dysponował niespodziewaną rezerwą.

— Przygotować się! — jęknął, ukazując zęby w grymasie bólu.

Po czym zmusił się, by puścić krwawiące obficie udo i przekręcić się na plecy. Dłonie miał czerwone od krwi, ale nie miało to znaczenia. Wyjął z kabury pulser i wycelował w zakręt korytarza — pierwszy, który wystawi łeb, będzie jego! Odpychając się zdrową nogą, odsuwał się powoli od narożnika, jadąc po śliskim pokładzie na tyłku. Ruch był powolny, ale stały, a w ślad za nim ciągnęła się krwawa smuga.



* * *


— Ruszaj! — warknął LaFollet.

Robert Whitman podciągnął się i wyskoczył z szybu na korytarz.

— Jeden prysnął za zakręt! — pogonił za nim krzyk LaFolleta.

Whitman kiwnął głową, ale nie zwolnił biegu. Dopadł stanowiska dyżurnego zmiany i przyklęknął z bronią za jego osłoną. I zesztywniał, słysząc głos:

— Timmons! Timmons! Co się tam dzieje, do kurwy nędzy?!

Natychmiast zdał sobie sprawę, że słyszy czynny komunikator i że ten, który się tak drze, zaraz wyśle odsiecz zaatakowanym strażnikom. Czas stał się nagle jeszcze groźniejszym wrogiem… Odwrócił głowę — LaFollet i Candless właśnie wychodzili z szybu windy.

— Otwarte połączenie na komunikatorze! — krzyknął.

I nim ktokolwiek zdążył zareagować, wyskoczył zza osłony ze strzelbą ustawioną na ogień ciągły.



* * *


Timmons usłyszał ostrzeżenie jednego z napastników i uśmiechnął się ze złośliwą satysfakcją. Gnoje wiedzieli, że lada chwila ktoś im spadnie na karki. Teraz wystarczyło, żeby on i dwaj jego ludzie utrzymali się trochę dłużej i… i nagle zrozumiał, jak mógł to osiągnąć. Ci wszarze musieli tu przyjść po Harrington! Wystarczyło wyciągnąć ją z celi, przystawić jej lufę do łba i poka…

Tok myślowy urwał mu się na widok kogoś wypadającego szczupakiem na środek korytarza. Ten ktoś pojawił się tak szybko, że Timmons całkowicie zaskoczony nie strzelił, tylko gapił się na samobójcę z otwartą gębą. Nie mógł uwierzyć w to, co widzi — w to, że ktoś wskoczył w sam środek miejsca będącego śmiertelną pułapką ogniową, wiedząc o tym. Szok towarzysza porucznika Timmonsa był zrozumiały — nigdy dotąd nie zetknął się bowiem z gwardzistą graysońskim, który szedł na pomoc swemu patronowi. Robert Whitman miał tylko jeden cel w życiu i właśnie go realizował.

Nacisnął spust, ledwie dotknął podłogi i pierwszy strzał z jego strzelby zmienił towarzysza porucznika Timmonsa od pasa w górę w krwawe szczątki rozbryźnięte po ścianach i pokładzie.

Obaj klawisze znajdujący się głębiej w korytarzu odpowiedzieli ogniem, ale Whitman nie przestał strzelać, a proste gołe ściany bloku więziennego nie dawały najmniejszej choćby osłony… nikomu. Chmury wirujących krążków minęły się w locie, a jako że wszyscy strzelający ustawili broń na minimalne skupienie, każdy strzał musiał trafić choćby częściowo…



* * *


— Towarzyszu admirale?

Lester Tourville uniósł głowę natychmiast, gdyż w głosie Shannon Foraker było coś naprawdę dziwnego.

— Słucham?

Foraker zmarszczyła brwi, nim odpowiedziała powoli i z namysłem:

— Chyba lepiej będzie, jak pan to zobaczy, sir… Wszystkie aktywne sensory Tepesa zostały właśnie wyłączone… łącznie z radarem.

— Co?! — zdziwił się Tourville.

Foraker potwierdziła ruchem głowy.

— Wszystkie, sir. Równocześnie — dodała.

W ciągu ostatniego miesiąca praktycznie powróciła do przedrewolucyjnych form grzecznościowych, a Tourville nie dociekał, czy robiła to celowo, czy odruchowo, bo w ogóle przestała sobie tym zawracać głowę. Nie reagował, bo w ich sytuacji było to bez znaczenia. Co ciekawsze, Honeker także nie reagował. Natomiast w tej chwili oczywiste było, że „technowiedźma” jest w transie i użycie słowa „sir” było czysto odruchowe.

— Nie powinien tego zrobić — dodała. — Co prawda jest już na orbicie parkingowej, ale nikt przy zdrowych zmysłach nie wyłącza w takich warunkach radaru…

Tourville przyznał jej całkowitą rację i podszedł do jej stanowiska, by lepiej przyjrzeć się odczytom ich własnych aktywnych sensorów. Tepes rzeczywiście osiągnął wyznaczoną orbitę parkingową, ale idiotyzmem było wyłączenie radaru, kiedy w okolicy roiło się od min. Szansy na to, że któraś ma awarię i dryfuje sobie kursem kolizyjnym z okrętem, nie sposób było wykluczyć.

— Tepes nadał jakąkolwiek wiadomość, Harrison? — spytał.

— Żadnej, towarzyszu admirale — odparł oficer łącznościowy. — Nie… moment… towarzyszu admirale…

Porucznik Fraiser słuchał z uwagą przez dłuższą chwilę jakiegoś meldunku, po czym odwrócił się zaskoczony ku Tourville’owi i powiedział:

— Towarzysz kapitan Hewitt właśnie mnie poinformował, że otrzymał wiadomość wysłaną przez kapitana Vladovicha, gdy nadajnik Tepesa nagle zamilkł. Wiadomość urwała się w połowie zdania i od tej pory Tepes nie nawiązał łączności.

Tourville i Bogdanovich spojrzeli na siebie i równocześnie odwrócili się ku Honekerowi. Ten był równie zdziwiony jak wszyscy obecni na pomoście flagowym, ale w przeciwieństwie do nich ani trochę nie zaniepokojony. Powodem było to, iż nie zdawał sobie sprawy, jak poważna musiała być awaria, i to wielu systemów pokładowych Tepesa, by doprowadzić do stanu, który właśnie nastąpił.

Tourville, widząc jego brak zainteresowania, prawie zaczął mu tłumaczyć, ale w ostatnim momencie ugryzł się w język i spojrzał na Shannon. Ta pochylała się nad ekranami i klawiaturą z taką uwagą, że sam spojrzał na ekran, nie chcąc jej przeszkadzać.

Położenie względem siebie planety, na orbicie której znajdował się Count Tilly, i Hadesu powodowało, że planeta więzienna znajdowała się o prawie dokładnie trzy i pół minuty świetlnej z lewej ćwiartki rufowej okrętu i oddalała się od niego z prędkością dwudziestu sześciu tysięcy kilometrów na sekundę. Tourville spojrzał na kapitan Lowe i spytał:

— Zakładając, że damy całą naprzód, ile czasu zajmie nam dotarcie do Tepesa?

Lowe zajęła się obliczeniami.

Gdy je zakończyła, co nie trwało długo, zameldowała:

— Potrzebujemy trzech godzin i dwudziestu minut, by dotrzeć do Hadesu, towarzyszu admirale. Ale będziemy mieli wtedy prędkość względem niego trzydzieści sześć tysięcy kilometrów na sekundę. Jeżeli chcielibyśmy przechwycić Tepesa z zerową prędkością, to musimy dodać do czasu lotu prawie godzinę.

Tourville chrząknął i ponownie skupił uwagę na ekranie taktycznym Shannon. Wyjął z kieszeni cygaro, miarowymi ruchami rozpakował je i prawie wsadził do ust, gdy Foraker wciągnęła ze świstem powietrze, a jego ręka zamarła.

— Sir…

— Widzę, Shannon — przerwał jej cicho i doniósł cygaro do ust. — Jak poważne musiało to być?

Ton pytania był prawie obojętny.

— Trudno powiedzieć, sir… ale proszę spojrzeć tu… i tu… — wskazała łokciem na ekran pomocniczy.

Tourville przyjrzał mu się uważnie, przeanalizował wyświetlone odczyty i polecił:

— Pilnuj rozwoju sytuacji i spróbuj wycisnąć co się da z naszych sensorów.

Po czym dał znak Honekerowi i Bogdanovichowi, by dołączyli do niego. Razem odeszli w spokojniejszy rejon pomostu.

— Nie wiem co, ale coś poważnego przytrafiło się Tepesowi — oznajmił cicho. — Na jego pokładzie musiało się wydarzyć coś naprawdę groźnego.

— Co? — spytał Honeker.

— Pojęcia nie mam, ale żaden okręt nie milknie całkowicie w połowie transmisji i nie wyłącza wszystkich sensorów, jeżeli nie stało się coś nadzwyczajnego. A nasze sensory na dodatek wykryły też wyciek atmosfery i drobne szczątki w pobliżu jego kadłuba, co oznacza, że przynajmniej w jednym miejscu został on przebity. I nie było to małe przebicie, a raczej rozerwanie, sądząc po ilości powietrza, które zdążyło uciec.

— Rozerwanie kadłuba? — wykrztusił osłupiały Honeker.

Tourville pokiwał posępnie głową.

— Nie wiem, co mogło je spowodować, a powietrza w próżni nie przybywa, co wskazuje, że zdołali odciąć obszary, które straciły hermetyczność — dodał. — Ale cokolwiek tam się stało, jest to poważna sprawa, towarzyszu komisarzu. Bardzo poważna.

— Rozumiem… — Honeker wytarł spocone nagle dłonie o nogawki i odetchnął głęboko, nim spytał cicho: — Co pan proponuje, towarzyszu admirale?

— To, co widzimy, zdarzyło się cztery minuty temu — odparł rzeczowo zapytany. — W tej chwili Tepes mógł już przestać istnieć, ale o tym też dowiemy się za parę minut. Jeśli nie, to w mojej ocenie znalazł się w poważnych tarapatach nieznanej natury i będzie potrzebował pomocy.

— A pan ma zamiar mu jej udzielić — dokończył Honeker.

— Lecąc tam nie jakimś drobiazgiem w rodzaju pinasy, ale tym okrętem — dodał Tourville. — Problem w tym, że bez zgody dowództwa obrony Hadesu wolę nie ruszać się z miejsca. Raz, że nie wiadomo, czego w obozie Charon dowiedzieli się o sytuacji na pokładzie Tepesa, dwa, nawet jeśli niczego, to mogą nasze poczynania odczytać jako początek ataku, bo kazali nam się trzymać z dala od planety.

— Rozumiem — powtórzył Honeker, po czym zwrócił się do oficera łącznościowego: — Poruczniku Fraiser, będzie pan łaskaw skontaktować się z obozem Charon i poinformować, że na moją odpowiedzialność zamierzamy udzielić pomocy Tepesowi. Proszę przekazać, że będziemy lecieli z pełnym przyspieszeniem, i poprosić o potwierdzenie wyłączenia pól minowych znajdujących się na naszej drodze.



* * *


Słysząc otwierające się drzwi celi, Honor wstała i stanęła przodem do nich z twarzą całkowicie pozbawioną wyrazu. Nie było to takie łatwe, gdyż Timmons, nie kryjąc, że sprawia mu to przyjemność, poinformował ją dnia poprzedniego, że gdy drzwi się otworzą następnym razem, będzie to początek jej drogi na szubienicę.

Na dodatek zaczęła odbierać dziwne przebłyski emocji Nimitza. Były słabe i urywane, gdyż dzieliła ich spora odległość, a treecat nie wrócił do pełni sił, więc nie bardzo mogła się zorientować, o co chodzi. Wiedziała, że Nimitz jest w ruchu i że przemieszczanie się sprawia mu od czasu do czasu większy niż zwykle ból. Z początku sądziła, że jest przewożony na planetę, ale potem zmieniła zdanie, gdyż nadrzędnymi jego uczuciami były podniecenie, radość i dziwna determinacja przebijająca się na pierwszy plan. Pojęcia nie miała, co mogło ją wywołać, i zaczęła się obawiać, że mogą to być wytwory jej umysłu. Co prawda nigdy dotąd nic podobnego jej się nie zdarzyło, ale zawsze kiedyś jest pierwszy raz… a strach i osłabienie potrafią zrobić z człowiekiem różne rzeczy. Nie do tego jednak stopnia, by miała to okazać tej bandzie psychopatów.

Szczęknął zamek, drzwi otworzyły się i…

— Milady! Lady Harrington! Honor!

Zatoczyła się, słysząc ten głos, i wytrzeszczyła zdrowe oko, bo to, co usłyszała, było niemożliwe. To, co zobaczyła, zresztą też — w otwartych drzwiach stał Andrew LaFollet w sfatygowanym uniformie, ale z automatyczną strzelbą w dłoniach.

Prawie uznała to za halucynacje będące wynikiem osłabienia.

Na szczęście to nie była halucynacja — kiedy zrobiła niepewny krok w jego stronę, on zrobił trzy, pewne i szybkie, i ujął jej wyciągniętą dłoń. Czując ciepło i realność jego ręki, uwierzyła, że to prawda. Niespodziewanie coś zaszkliło jej się w prawym oku i przestała wyraźnie widzieć. Andrew uścisnął jej dłoń i Honor na wpół westchnęła, na wpół jęknęła. A potem objęła go i przytuliła się mocno.

— Przyszliśmy po panią — powiedział nieco niewyraźnie, gdyż usta miał wciśnięte w jej ramię.

Honor odetchnęła głęboko i puściła go, mrugając gwałtownie, by odzyskać ostrość widzenia. Zdążyła akurat, by zobaczyć, jak zmienia się wyraz jego twarzy, gdy dotarł do niego jej wygląd i stan. Czerwony kombinezon o dwa numery za duży, choć miesiąc temu pasował… wychudzona postać… martwa połowa twarzy… Oczy LaFolleta zmieniły się w dwie bryłki lodu, w którym zapłonęła czysta nienawiść. Nie ulegało najmniejszej wątpliwości, że każdy ubek, jakiego spotka na swej drodze, bardzo szybko będzie martwym ubekiem. Niezależnie od okoliczności. Otworzył usta, ale powstrzymała go gestem.

— Nie mamy czasu, Andrew — powiedziała cicho, lecz zdecydowanie. — Potem.

Jeszcze przez sekundę przyglądał się jej, po czym otrząsnął się zupełnie jak wychodzący z wody pies.

— Fakt, milady: nie mamy czasu — przyznał.

I dał komuś znak ruchem głowy.

Ponieważ ten ktoś znajdował się z lewej strony, Honor musiała odwrócić się, by go dostrzec, co też szybko uczyniła. I przeżyła kolejną niespodziankę, widząc podchodzącego Venizelosa. Andreas zapiął jej na biodrach pas z pulserem, po czym uniósł oczy i uśmiechnął się z widocznym wysiłkiem. Uścisnęła jego ramię i natychmiast puściła je, sięgając po broń. Sprawdziła stan magazynka i zasilacz i z zadowoleniem wsunęła je do kabury — oba były pełne.

— Idziemy, milady! — polecił LaFollet.

Wyszli na korytarz i Honor stanęła jak wryta, widząc cztery rozsiekane w znacznej części ciała. Trzy były w mundurach sił Urzędu Bezpieczeństwa, czwarte w zielonym uniformie Gwardii Harrington.

— Bob! — szepnęła, rozpoznając z pewnym trudem Whitmana.

LaFollet pociągnął ją delikatnie, ale stanowczo za ramię.

— Nie mamy czasu, milady! — oznajmił, nie kryjąc zaniepokojenia.

Poszła posłusznie za nim, omijając trupy — gdyby go nie znała, mogłaby go znienawidzić za głos pełen napięcia, ale poza tym pozbawiony uczuć. Ponieważ go znała, wiedziała, że za tą maską kryje się żal większy, niż sama czuła, ale trzymany w żelaznych ryzach, na który przyjdzie czas, gdy skończy się walka. Odruchowo chciała przyklęknąć przy zwłokach Whitmana, ale jego dłoń i słowa powstrzymały ją:

— Musimy się spieszyć! Zdążyli wszcząć alarm, nim Bob ich zabił!

Przytaknęła ruchem głowy, próbując połapać się w sytuacji, gdy po jej drugiej stronie pojawił się Candless. Obaj z LaFolletem złapali ją pod ramiona i zestawili w szyb windy, gdzie czekała Marcia McGinley. Honor powitała ją uściskiem i próbowała coś powiedzieć, ale Marcia złapała strzelbę i pobiegła w ślad za Candlessem, który tymczasem zeskoczył i minął je. Do Honor zaś dołączyli LaFollet i Venizelos.

— Przynajmniej mamy kupę broni i amunicji — poinformował ją ten ostatni, wręczając jej strzelbę.

— Idziemy, milady! — przynaglił LaFollet.

I cała trójka ruszyła w głąb szybu.



* * *


— Znowu próbują szybem windy! — rozległ się czyjś okrzyk.

A zaraz potem rozległy się trzy następujące raz po razie wystrzały z granatnika.

Trzy pociski przemknęły obok McKeona i trafiły w otwór powstały w na wpół rozsuniętych drzwiach windy. Obie połówki drzwi były wykrzywione i zablokowane siłą wcześniejszego wybuchu, toteż nie dało się ich ani do końca otworzyć, ani zamknąć. Nastąpiły dwie sekundy ciszy, potem pociski kolejno eksplodowały. W zamkniętej przestrzeni szybu ich skuteczność musiała być całkowita, bo gdy ucichł huk, nie dobiegł stamtąd żaden jęk. Jasper Mayhew jednakże na wszelki wypadek posłał ich śladem jeszcze dwa następne.

McKeon mruknął z satysfakcją i polecił Marchantowi:

— Potrzebujemy kogoś, kto mógłby obserwować ten szyb. Musimy widzieć, kto się zbliża, bo jeszcze pozabijamy naszych wracających z lady Harrington, jeśli wybiorą tę drogę.

— Zajmę się tym — zapewnił Marchant i machnął na Clinkscalesa.

Obaj skokami dopadli drzwi i zaczaili się przy nich.

Na galerię pokładu hangarowego docierały dwie windy — każda z jednego jej końca. Znajdująca się po przeciwnej stronie jak dotąd była cała i nikt nie próbował jej wykorzystać, ale i tak na wprost jej drzwi ustawiono barykadę z rozmaitych urządzeń i palet ładunkowych. Russ Sanko i mat Halburton uzbrojeni w karabiny plazmowe zajęli za nią stanowiska ogniowe.

Jeden z programów Harknessa zablokował wszystkie windy prowadzące na pokład hangarowy nr 4, o czym załoga zdążyła się raczej szybko przekonać. Nie mogąc użyć wind, funkcjonariusze UB wykorzystali szyby i spróbowali wysadzić drzwi jednej z wind na galerii. Częściowo im się to udało — przy tej okazji zginął bosmanmat Reilly, ale pozostali zmasakrowali grupę szturmową, nim zdołała wyjść z szybu. Druga winda stanowiła potencjalnie większe zagrożenie, gdyż nie wiadomo było, czego mogą spróbować ubecy, ale McKeon zdecydował się nie wysadzać jej, by nie blokować wyjścia. Wysłani po Honor mogli wracać tamtędy, a Sanko i Halburton stanowili wystarczające zabezpieczenie. Każdy, kto próbowałby przeprowadzić atak, używając szybu tej windy jako punktu wyjściowego, zdołałby otworzyć drzwi. I to było wszystko, co by osiągnął atakujący.

Przyglądając się podwładnym zajętym rozmaitymi czynnościami, McKeon nadal nie mógł wyjść z podziwu dla Harknessa. „Zdrada” bosmanmata była tak przekonująca, że wszyscy w nią uwierzyli. McKeon miał zamiar przy pierwszej nadarzającej się okazji wydusić z Harknessa wszystkie szczegóły, ale to była chwilowo dość odległa przyszłość. Obecnie najważniejsze było to, że jak dotąd ten wariacki plan bosmanmata okazywał się skuteczny.

To, że Tepes był okrętem Urzędu Bezpieczeństwa, pod paroma względami zadziałało korzystnie dla uciekinierów. Najważniejszą korzyścią było to, że każdy z pancernych promów szturmowych przeznaczony był do przewozu kompanii sił szturmowych UB w trybie natychmiastowym. Kompania taka była o siedemdziesiąt pięć procent liczniejsza niż kompania Royal Manticoran Marine Corps, a gotowość do natychmiastowej akcji oznaczała, że całe uzbrojenie pokładowe jednostki było podwieszone, wyposażone w pełny zapas amunicji i ogniw energetycznych i gotowe do użycia. Poza tym na pokładach znajdowało się pełne uzbrojenie dla całej kompanii wraz z bronią wsparcia i dużym zapasem amunicji, zasilaczy i zapasów potrzebnych do dłuższego samodzielnego działania, jak leki czy żywność. W ten sposób dzięki uprzejmości UB mieli do dyspozycji aż za dużo broni, toteż używali jej entuzjastycznie i z pełną satysfakcją. Jedynym ograniczeniem był brak ludzi, a i tak nie wszystkich obecnych można było użyć do walki.

Jednym z mających ważniejsze od strzelania zadania do wykonania był mat Harkness. Wraz z odzyskanym minikompem siedział on w kabinie jednego z promów i toczył wojnę z programistami Urzędu Bezpieczeństwa próbującymi odzyskać kontrolę nad okrętem. Bosmanmat miał nad nimi dwojaką przewagę: był lepszym programistą niż ktokolwiek inny na pokładzie i dokładnie wiedział, co zrobił, w przeciwieństwie do adwersarzy. Z kolei oni mieli także dwa atuty — było ich więcej i w przeciwieństwie do niego dysponowali fizycznym dostępem do wszystkich systemów okrętowych. Po dwudziestu minutach daremnych prób odzyskania kontroli zaczęli wyłączać lub wyrywać komputery i przechodzić na ręczne sterowanie.

Harkness przewidział to i dlatego wszędzie, gdzie to było możliwe, użył komputerów do wywołania jak największych uszkodzeń w sprzęcie i systemach im podległych, a nie tylko do wyłączenia ich. Skutkiem jego poczynań Tepes wymagał miesięcy pobytu w stoczni remontowej, by odzyskać zdolność do ponownej służby. Jego załoga niestety szybko zdała sobie z tego sprawę i gotowa była nawet powiększyć drastycznie stan zniszczeń, byle tylko dorwać sprawców całego problemu.

— Jestem gotowa do startu, sir!

McKeon odwrócił się, słysząc okrzyk Geraldine Metcalf. Stała przy wylocie korytarza prowadzącego do śluzy drugiego promu szturmowego, gdyż po opanowaniu pokładu hangarowego i przywróceniu na nim porządku wyłączono grawitację i usunięto powietrze, by zachować procedury bezpieczeństwa wymagane przy starcie, a równocześnie uniemożliwić atak inną drogą niż przez galerię. McKeon miał zbyt mało ludzi, by móc bronić całego pokładu przed niespodziewanym atakiem, zwłaszcza że istniało zbyt wiele dróg podobnych do tej, którą dostał się nań Clinkscales i którymi można było zaskoczyć obrońców.

Dał jej gestem znak, że może zaczynać, i Geraldine ruszyła do promu, a Anson Lethridge zwolnił cumy. Silniki manewrowe promu ożyły i opancerzony pojazd powoli odsunął się i wyleciał na zewnątrz. Pozostało mieć nadzieję, że Harkness skutecznie unieszkodliwił całe uzbrojenie pokładowe.



* * *


Geraldine Metcalf leciała wzdłuż burty krążownika liniowego, używając jedynie silników manewrowych. Co prawda napęd Tepesa został odłączony, gdy okręt znalazł się na orbicie parkingowej, ale napęd główny promu mógł zostać wykryty przez sensory znajdujące się na księżycu czy samej planecie. A jej zadaniem było pozostać niezauważoną i jakakolwiek emisja, która mogłaby zdradzić ich obecność, oznaczała niewykonanie tego zadania. Leciała ostrożnie, gdyż pierwszy raz siedziała za sterami czegoś tak wielkiego i nieruchawego jak prom szturmowy.

Czasu jednak było dość, toteż bez problemów dotarła do celu i zajęła pozycję nad okrętem, w cieniu rzucanym przez dziób. W ten sposób wizualnie oraz dla radaru powierzchni była niewidoczna. A jeżeli ktokolwiek przyleci sprawdzić, co się dzieje z krążownikiem, musi wystartować z obozu Charon. I najprawdopodobniej nadleci od dziobu… Spojrzała kątem oka na Sarah DuChene siedzącą w fotelu drugiego pilota i skoncentrowaną na obsłudze pokładowego uzbrojenia. Właśnie zakończyła sprawdzanie broni i wszystkie kontrolki z zielonych oznaczających stan pogotowia zmieniły się na czerwone — znak pełnej gotowości do natychmiastowego użycia.



* * *


— Wiadomość z obozu Charon, towarzyszu admirale — zameldował porucznik Fraiser i widząc gest Tourville’a, odczytał jej treść: — „Zamiar udzielenia pomocy Tepesowi w razie konieczności przyjęty i zaakceptowany, ale brygadier Tresca nie ma potwierdzenia, że taka pomoc jest konieczna. Zostały wysłane promy w celu sprawdzenia sytuacji na pokładzie krążownika i gdy tylko coś będzie wiadomo, zostaniecie poinformowani. Do tej pory nie zostaną wyłączone pola minowe zewnętrznej strefy obrony planety. Nie zaleca się zbliżać do nich bez zezwolenia”. Koniec wiadomości.

— Pięknie! — warknął Bogdanovich. — Żeby gnoi obsrało! Nadal nie chcą nas widzieć na swoim niebie, tak?!

— Spokojnie, Yuri — zmitygował go Tourville. — To ich niebo i ich okręt, zgadza się?

Mówiąc to, przyglądał się Honekerowi, szukając śladu potępienia czy innej reakcji na wybuch Bogdanovicha. Nie dostrzegł żadnej. Co samo w sobie było wiele mówiące i godne zapamiętania na przyszłość…



* * *


— Na ziemię!

Andrew LaFollet poparł rozkaz czynem i przydusił Honor do pokładu, gdy z przodu wybuchła nagle strzelanina. Jego gest był tak niespodziewany, że Honor, padając, straciła oddech. Powietrze wypełnił wizg pulserów, krzyki i głębsze, powolniejsze kaszlnięcia strzelb. Po pierwszych strzałach dołączyły do zamieszania jęki, ale te szybko ucichły. LaFollet puścił ją i poczołgał się do przodu. Gdy ruszyła za nim, poczuła na kostce zdecydowany uchwyt czyjejś dłoni i odwróciła głowę zaskoczona.

— Żadnych takich — oznajmił zwięźle Venizelos i nim zdążyła coś powiedzieć, dodał: — Jest pani naszym dowódcą, a co ważniejsze także jego patronką. Nie zadał sobie tyle trudu tylko po to, żeby się pani dała bez sensu zabić!



* * *


Igły z pulserów rykoszetowały z wyciem od występów w ścianach i innych przeszkód, krzesząc snopy iskier. LaFollet odruchowo wtulił głowę w ramiona, ale nie zwolnił. Szybko też dotarł do Candlessa i McGinley leżących za podporą wspornika wzmacniającego konstrukcję szybu. Mieli stąd oboje doskonałe pole ostrzału, niestety przeciwnicy ukryci za podobną osłoną przed nimi także. Co oznaczało, że najkrótsza droga na pokład hangarowy numer 4 została odcięta.

Candless przesunął się nieco w tył i wypalił parę razy ze strzelby. Ustawił ją na średnie skupienie, i powoli a metodycznie przesuwając lufę, pokrył stalowymi krążkami całą przestrzeń korytarza. Kogoś trafił — rozległ się przeraźliwy wrzask natychmiast przechodzący w charkot, który szybko zamilkł. Ogień z pulserów wyraźnie osłabł.

— Ilu? — spytał LaFollet.

— Nie wiem, ale ponad dziesięciu — odparł Candless, nie odwracając głowy. — Zauważyłem ich przypadkiem, inaczej już byłoby po nas. Jak dotąd nie mają ciężkiej broni, ale to się zmieni.

— Jeżeli są w stanie w jakiś sposób skoordynować działania — w głosie McGinley słychać było napięcie, ale to nie był jej rodzaj walki. — A sądząc po tym, jak się zachowują nasze komunikatory, niełatwo im to przyjdzie. Harkness bardzo się postarał.

LaFollet przyznawał jej rację, ale nie do końca — w ich komunikatorach zabranych zabitym nadal albo panowała cisza, albo niezrozumiały bełkot, co oznaczało, że system wewnętrznej łączności okrętu nadal nie działa. Ale obecność ubeków w szybie, jak i to, że klawisze pilnujący Honor zdołali się z kimś skontaktować, oznaczały, iż istnieje jakiś inny, zapewne ograniczony do wybranych system łączności. Oraz to, że ktoś po tamtej stronie myśli i choć w części domyślił się, co się dzieje. Gdyby tak nie było, najprostsza droga prowadząca z cywilnego bloku więziennego na czwarty pokład hangarowy nie zostałaby zablokowana. Bo w to, że ci z przodu znaleźli się tu przypadkiem, nie wierzył ani przez moment: to był ich okręt, więc po co mieli łazić w półmroku i niewygodnie, skoro mogli używać korytarzy?

Wszystko zależało od tego, jak skuteczny jest ten zapasowy system łączności — jeżeli obejmował cały okręt, to szansę na doprowadzenie Honor do celu przestały istnieć. Przeciwników po prostu było za dużo i jeśli będą wiedzieć, gdzie mają im przeciąć drogę za każdym razem…

— Zajmę się tym — oznajmił spokojnie Candless, nadal nie odwracając głowy.

Jego zupełnie spokojny, by nie rzec odprężony ton świadczył, że przemyślał sprawę i doszedł do tych samych co LaFollet wniosków. Nadal nie odrywając wzroku od pozycji przeciwnika, dodał:

— Cofnijcie się ze sześćdziesiąt metrów i spróbujcie iść tunelem technicznym na dziewiętnastym pokładzie. Komandor McGinley pokaże wam drogę.

— Zaraz! — zaprotestowała McGinley. — Nie możemy…

— Możemy — przerwał jej dziwnie miękko LaFollet. — Proszę to wziąć i wycofać się.

Podał jej elektrokartę i wskazał kciukiem za siebie. Widząc zaś brak reakcji, warknął tonem nie znoszącym sprzeciwu:

— Wykonać!

McGinley drgnęła, spojrzała na niego zaskoczona, po czym bez słowa odwróciła się i poczołgała w półmrok. LaFollet przyjrzał się Candlessowi.

— Jesteś pewien, Jamie? — spytał cicho.

— Jestem pewien — odpowiedział szczerze Candless i odwrócił głowę. — Dobrze było pod panem służyć, majorze. Teraz niech pan wyprowadzi Honor w bezpieczne miejsce.

I uśmiechnął się.

— Wyprowadzę — powiedział po prostu LaFollet.

Nie była to obietnica — była to przysięga i Candless pokiwał głową zadowolony.

— I lepiej się pospiesz, Andrew — dodał łagodnie. — A potem, kiedy będziecie już bezpieczni, powiedz jej…

I urwał, nie potrafiąc znaleźć słów.

LaFollet przytaknął ruchem głowy.

— Powiem jej — zapewnił.

I objął Candlessa jedną ręką, przyciskając go mocno.

A potem odwrócił się i poczołgał w ślad za McGinley.

Dotarcie do Honor i Venizelosa zajęło mu tylko parę minut. Oboje stali we wnęce i przysłuchiwali się strzelaninie, która wybuchła z nową siłą. Przechodząc, polecił zwięźle:

— Tędy, milady. Musimy się kawałek cofnąć.

Honor nawet nie drgnęła.

— Gdzie Jamie? — spytała.

LaFollet zatrzymał się. Przez moment patrzył przed siebie, potem westchnął i powiedział tak łagodnie jak mógł:

— Jamie nie idzie, milady.

— Nie! Nie mogę…

— Właśnie że możesz! — przerwał jej brutalnie, odwracając się.

Na jego twarzy było tyle smutku i dumy, że Honor przestała protestować.

— Jesteśmy gwardzistami, milady, a pani jest naszą patronką i może pani zrobić wszystko, żeby tak zostało. Cokolwiek by to, do cholery, było!

Przyglądała mu się przez chwilę niezdolna wypowiedzieć słowa, po czym jej ramiona opadły, a dowódca jej osobistej ochrony wziął ją za rękę, jakby była dzieckiem.

— Idziemy, milady — powiedział łagodnie.

Poszła za nim bez protestów żegnana odgłosem ognia prowadzonego przez Jamiego Candlessa.



ROZDZIAŁ XXX

Socotty Tremaine wyczołgał się z oddziału elektronicznego pinasy i otarł pot z czoła. Nigdy nawet nie wyobrażał sobie, że będzie robił to, czego właśnie dokonał, a łatwość, z jaką mu to przyszło, była na swój sposób przerażająca. Znał wielu lepszych od siebie mechaników pokładowych — Harknessa choćby, daleko nie szukając — ale żeby wykonać modyfikacje, które właśnie przeprowadził, nie był potrzebny wybitny specjalista. I właśnie to było przerażające. Naturalnie sprawę ułatwiał brak jakichkolwiek zabezpieczeń, ale wyjaśnienie tego było proste — zabezpieczeń nie było, gdyż nikt zdrowy na umyśle nie wziąłby pod uwagę, że ktoś może dokonać takich zmian celowo.

Zostały one jednak wprowadzone i to jak najbardziej celowo, a na dodatek przez niego własnoręcznie. I mógł mieć jedynie nadzieję, że Horace miał w tej kwestii rację tak jak we wszystkich pozostałych. Jak dotąd Harkness nie popełnił żadnego błędu — a przynajmniej o żadnym nie wiedzieli — ale w sumie nieuczciwe było zwalanie tak wielkiej odpowiedzialności na barki jednego człowieka…

Tyle że nikt mu tej odpowiedzialności na barki nie zwalił. Harkness zrobił to od początku do końca na ochotnika i samodzielnie. A wszystko, co pozostali w tym czasie robili, to bezczynne siedzenie i rozważanie, jak też on mógł zdradzić i zdezerterować.

Tremaine poczuł świeży przypływ palącego wstydu na to wspomnienie, choć nie istniał żaden logiczny powód, dla którego powinien go czuć. Harkness zagrał swą rolę po mistrzowsku — ogłupił dokładnie wszystkich, a w ogłupieniu wrogów pomogły mu reakcje współtowarzyszy. Gdyby kogoś uprzedził, co planuje, mogły nie wypaść tak naturalnie, a wówczas cały jego plan wziąłby w łeb. Mimo to Scotty nie mógł sobie wybaczyć tego, że także uwierzył, iż Harkness mógł się stać autentycznym zdrajcą. W końcu znał go naprawdę dobrze — najlepiej ze wszystkich obecnych.

Zmusił się, by przestać o tym myśleć, i zamknął właz techniczny, odcinając dostęp do wnętrzności pinasy. Potem wyprostował się i kiwnął głową matowi Barstowowi czekającemu w jednym z foteli przedziału desantowego pinasy.

— Gotowe — oznajmił. — Teraz możemy zająć się promem.



* * *


— Baza, tu Jedynka, widzę Tepesa.

Geraldine Metcalf uśmiechnęła się z głodną satysfakcją — głos pilota pierwszego promu był wyraźnie słyszalny. Na ekranie komputera celowniczego zaś równie wyraźnie były widoczne trzy lecące w szyku delty czerwone symbole. Jedyne, czego jej brakowało do szczęścia, to doświadczenia w pilotowaniu takiego olbrzyma, za jakiego sterami siedziała. I możliwości użycia aktywnych sensorów, co akurat nie wchodziło w grę. Prom był dobrze ukryty w cieniu tak wzrokowym, jak i radarowym Tepesa i żaden z nadlatujących pilotów nie podejrzewał nawet jego obecności, ale włączenie aktywnych sensorów zmieniłoby tę sytuację radykalnie. Dlatego musiała polegać wyłącznie na pasywnych. Które zresztą miały już dokładny namiar na nadlatujących. Tyle że ona nie miała pełnej kontroli nad wszystkim i dlatego czuła się, jakby pilotowała obcy pojazd.

Wylatała tysiące godzin na rozmaitych małych jednostkach i choć nie była urodzonym pilotem jak Scotty Tremaine, posiadała olbrzymie doświadczenie. Dlatego zresztą dostała to właśnie zadanie. Logicznie rzecz biorąc, była pewna, że potrafi je wykonać, ale i tak żałowała, że nie miała czasu na praktyczne zapoznanie się z promem szturmowym. Ot, tak choćby ze trzy dni lotów próbnych… Prom wydawał jej się ociężały i wolno reagujący na stery i choć zdawała sobie sprawę, że jest to złudzenie, tak właśnie czuła. Całe szczęście, że nadlatywały zwykłe nie uzbrojone promy transportowe, bo gdyby miało dojść do walki manewrowej, obie z DuChene nie miałyby szans — brak doświadczenia w pilotażu tego konkretnego typu jednostki stałby się natychmiast widoczny dla wszystkich wrogich pilotów. Na szczęście celem tej operacji było to, by w żadnym wypadku nie prowadzić walki, a przede wszystkim nie zdradzić swej obecności.

— Jedynka, widzisz jakieś ślady zewnętrznych zniszczeń? — w głośniku rozległ się inny głos.

— Baza, tu Jedynka: nie widzę żadnych uszkodzeń, tylko trochę szczątków. Sądzę, że eksplodował pokład hangarowy, może więcej niż jeden, ale nie widzę żadnych wycieków powietrza i nie odbieram żadnych sygnałów kapsuł ratunkowych. To musi być jakaś awaria elektroniki pokładowej.

— Taak? — w głosie kontrolera Bazy słychać było duże wątpliwości. — Nigdy nie słyszałem o awarii, która całkowicie pozbawiłaby okręt łączności i spowodowała eksplozję pokładów hangarowych. Może ty słyszałeś?

— Nie, ale co innego mogłoby to spowodować? Gdyby mieli poważne kłopoty, to aż by się tu roiło od kapsuł ratunkowych, promów i innego drobiazgu!

Metcalf zachichotała, słysząc ton obu rozmówców. Ich logice nie można było niczego zarzucić, ale tylko dlatego, że żaden nie zetknął się z „awarią elektroniki” zwaną bosmanmatem Harknessem.

— Jedynka, tu Baza, muszę się zgodzić z twoją oceną. Kiedy dotrzesz do Tepesa?

— Baza, tu Jedynka: oceniam, że za kwadrans, ale chcę przelecieć wzdłuż kadłuba i obejrzeć jego pokłady hangarowe, zanim spróbuję zacumować przy którejś z zewnętrznych śluz.

— Jedynka, tu Baza, jesteś na miejscu i decydujesz. Informuj, jak zauważysz coś interesującego.

— Tu Jedynka, oczywiście że będę informował. Jedynka bez odbioru.

Głosy umilkły, a Metcalf przyglądała się zbliżającym promom, dopóki nie rozległ się cichy, ale wyraźny dźwięk. Spojrzała pytająco na DuChene.

— Rakiety uzyskały namiar celów — poinformowała ją z uśmiechem Sarah.

Obie odprężyły się nieco — teraz przestało być ważne, jak sprawią się pasywne sensory promu, bo głowica samonaprowadzająca każdej z rakiet namierzyła wyznaczony cel i śledziła go samodzielnie. Oznaczało to, że nie zgubią już celu, wystarczyło je odpalić i…

Geraldine Metcalf i Sarah DuChene spojrzały na siebie, a ich uśmiechy mogły zmrozić serce gwiazdy.



* * *


— Nadal żadnej wiadomości z Tepesa? — spytał ostro kontradmirał Tourville.

— Żadnej, towarzyszu kontradmirale — odparł Fraiser z taką cierpliwością, że pytający zarumienił się.

Poklepał przepraszająco oficera łącznościowego po ramieniu i wrócił do stanowiska Shannon Foraker nadal skupionej na ekranie taktycznym.

Count Tilly gwałtownie wytracał prędkość po otrzymaniu wiadomości z obozu Charon, jako że dalsze zbliżanie się do planety było zdecydowanie niebezpieczne. Hades w tym czasie stale oddalał się od niego, gdyż tak przebiegała jego orbita — nim Count Tilly znajdzie się we względnym bezruchu wobec planety, ta będzie oddalona o ponad siedem minut świetlnych. To nastąpi jednak za trzydzieści pięć minut, i to przy pełnym obciążeniu kompensatora bezwładnościowego.

Tak na dobrą sprawę należałoby głupich ubeków zostawić samych sobie, skoro nie życzą sobie pomocy. Z obozu na orbitę można było zresztą dotrzeć znacznie szybciej… tylko nie dało się w ten sposób udzielić sensownej pomocy znajdującemu się w poważnych tarapatach okrętowi. A Tepes musiał mieć naprawdę duże problemy, bo zawiodło zbyt wiele systemów równocześnie. Inaczej nie doszłoby do całkowitego przerwania łączności i to na dodatek trwającego tak długo.

Należałoby zostawić durniów… tylko żaden prawdziwy członek załogi statku kosmicznego nie potrafił zignorować okrętu, który potrzebował pomocy. I dlatego kontradmirał Tourville miał poważny dylemat i klął w myślach aż miło.



* * *


— Nie podoba mi się to — oceniła zwięźle Honor, przyglądając się planowi widocznemu na ekranie elektrokarty. — Nie będziemy mieli żadnej osłony.

— Nie przeczę, że to ryzykowne, milady — zgodził się rzeczowo Venizelos. — Ale kończy się nam czas.

— A gdybyśmy obeszli tymi tunelami technicznymi? — spytała Honor, wskazując na brzeg ekranu.

— Wątpię, żeby to się udało, ma’am. — McGinley wyprzedziła Venizelosa w odpowiedzi. — Ktoś wie, że korzystamy z szybów wind i tuneli technicznych. Jeżeli zdołał o tym zawiadomić wszystkich, to będą się nas spodziewali właśnie tam, a plany okrętu mają, więc bez trudu znajdą dobre miejsce na zasadzkę gdzieś po drodze między miejscem walki a czwartym pokładem hangarowym. Poza tym Andy ma rację: kończy nam się czas i musimy zaryzykować. Ta trasa jest najkrótsza, a więc najlepsza.

Honor zmarszczyła brwi, odruchowo masując lewy policzek. Ponieważ znajdowała się bliżej Nimitza, wyraźniej czuła jego emocje. Co prawda cień bólu też był silniejszy, ale stanowił tło dla pozostałych sygnałów i choć nie była w stanie zorientować się, co się dokładnie dzieje, satysfakcja Nimitza oznaczała, że jak dotąd wszystko przebiega zgodnie z planem.

Natomiast to, co działo się na pokładzie hangarowym, miało marginalny wpływ na ich położenie. A ocena Venizelosa i McGinley była słuszna — mieli coraz mniej możliwości i coraz mniej czasu. Dlatego Andy wybrał trasę biegnącą korytarzami, ale najkrótszą, prowadzącą do windy mającej pozostawać pod kontrolą Harknessa.

— Andrew? — spytała.

LaFollet wzruszył ramionami.

— Uważam, że mają rację, milady. Fakt, jest to ryzykowne, ale nie aż tak jak obejście tunelami. Poza tym jeżeli się spóźnimy, kapitan McKeon będzie miał tylko dwie możliwości: albo nas zostawi, albo będzie czekał do końca, a wtedy złapią czy wybiją wszystkich…

— Dobrze — westchnęła, uśmiechając się krzywo. — W końcu dlaczego ja się kłócę z wariatami, którzy to wszystko zaplanowali?!



* * *


— Już prawie są… — oceniła DuChene.

Metcalf przytaknęła bez słowa. Promy zbliżyły się na tyle, że lada chwila ich załogi musiały zauważyć komitet powitalny, a co gorsza zaczęły się rozdzielać, a do tego nie mogła dopuścić. Odczekała pięć sekund i nacisnęła przycisk odpalający rakiety.

Odległość między promem szturmowym a trzema promami transportowymi wynosiła sześćdziesiąt kilometrów. Rakiety włączyły napędy, ledwie oddaliły się na bezpieczną odległość od wyrzutni, i pomknęły ku namierzonym celom. Były znacznie mniejsze od będących na wyposażeniu wyrzutni pokładowych choćby niszczycieli i dlatego też rozwijały mniejsze przyspieszenie. Co i tak w tym przypadku było bez znaczenia: przy tak małej odległości i przyspieszeniu czterdziestu tysięcy g dotarły do celu w pół sekundy, a przez taki czas na pokładach celów nikt nie miał prawa zorientować się, że coś im zagraża.



* * *


— Co do…? — Shannon Foraker podskoczyła nagle w fotelu, spoglądając z osłupieniem w ekran.

W następnej sekundzie odwróciła się, by zawołać Tourville’a, ale ten był już w połowie drogi.

— Co się stało? — spytał.

— Te trzy promy z Charona, sir… właśnie wybuchły — zameldowała cicho.

— Jak to wybuchły?! — zdumiał się Bogdanovich depczący dowódcy po piętach.

— No… przestały istnieć, sir. Nie ma ich. Ich sygnatury napędów nagle skoczyły w górę, a potem eksplodowały.

— Co tam się, do cholery, wyprawia?! — jęknął Bogdanovich.

— Cóż, sir… jeślibym miała znaleźć logiczne wytłumaczenie, to powiedziałabym, że każdy został trafiony rakietą z napędem typu impeller — powiedziała Foraker spokojnie. — Niewielkimi rakietami i z bardzo bliska, bo inaczej sensory wychwyciłyby sygnatury ich napędów, a nie wychwyciły.

Szef sztabu wytrzeszczył na nią oczy, nie chcąc lub nie mogąc uwierzyć w to, co właśnie usłyszał. A zaraz potem odwrócił się do Tourville’a.

Jeśli spodziewał się po nim podobnej reakcji, to się zawiódł — Tourville po prostu kiwnął głową i powoli wrócił na swój fotel. Usiadł w nim i polecił bardzo spokojnie:

— Shannon, wyślij sondę zwiadowczą. Dotrze do Tepesa o wiele szybciej i nie musi mieć oficjalnego pozwolenia. A ja chcę wiedzieć, co się tam dzieje. Rozumiesz?

— Aye, aye, sir — potwierdziła Foraker.

Tourville zaś spojrzał na Bogdanovicha i Honekera stojących po obu stronach fotela.

— Wygląda na to — powiedział cicho, ale z pełną satysfakcją — że towarzyszka sekretarz Ransom właśnie siedzi na własnej petardzie. Wybuchającej.

— A co to znaczy po ludzku? — spytał Honeker.

— To znaczy, że jedynym wyjaśnieniem tego, czego jesteśmy świadkami od jakiegoś czasu, jest według mnie to, że jeńcy próbują przejąć kontrolę nad okrętem.

— Przecież to wariactwo większe od tłumaczenia Shannon! — zaprotestował Bogdanovich, ale sądząc po tonie, nie tyle dlatego, że był o tym przekonany, ile dlatego że uważał, że ktoś powinien to zrobić. — Jest ich mniej niż trzydziestu, a Vladovich ma ponad dwa tysiące ludzi!

— Często jakość jest ważniejsza od ilości — zauważył Tourville. — A im jak na razie udało się praktycznie sparaliżować okręt. Ciekawe jak się dostali do systemu komputerowego…?

Przez chwilę myślał intensywnie, po czym wzruszył ramionami — chwilowo znacznie mniej istotne było, jak tego dokonali, a znacznie ważniejsze, że dokonali. A najważniejsze było to, co on miał zrobić… Gdy zdał sobie z tego sprawę, westchnął rozdzierająco. Znając siebie, wiedział, że przez następne parę tygodni… albo miesięcy będzie starannie unikał luster. Ale nie miał wyboru — musiał wykonać to, co nakazywał mu obowiązek.

— Harrison, skontaktuj się z nadzorcą Trescą — polecił, patrząc w oczy Honekerowi. — I powiedz mu, proszę, że według mnie jeńcy próbują przejąć kontrolę nad Tepesem… albo też go zniszczyć.



* * *


— Znowu idą!

McKeon nie był pewien, kto tym razem wykrzyczał ostrzeżenie, ale zrobił to dosłownie w ostatnim momencie. Ubecy podciągnęli świeże siły i zaatakowali tym samym co poprzednio szybem, ale teraz posuwając się za osłoną granatów wystrzeliwanych nad ich głowami przez grupę wsparcia ogniowego. Strzelali też w ruchu, przez co ze ściany wybuchów wylatywały wiązki igieł i stalowych tarczek — co prawda strzelali na oślep, ale tak gęsto, że musieli kogoś trafić. No i trafili…

McKeon zaklął, widząc, jak głowa Enrico Walkera rozpryskuje się, a ciało chirurga-porucznika osuwa się bezwładnie na pokład niczym worek gałganów, a Jasper Mayhew trafiony wiązką ze strzelby w pierś zostaje odrzucony dobry metr w tył. Mayhew na szczęście, podobnie jak wszyscy, nałożył ekwipunek kuloodporny znaleziony w przedziale desantowym promu, toteż przeżył, choć miał pęknięte żebra. Zdołał nawet pozbierać się na kolana, i opierając kolbę granatnika o podłogę, posłać zawartość magazynka w głąb szybu windy.

W szybie zakotłowało się od eksplozji i niespodziewanie wypadł z niego granat. Wylądował tuż za jedną z podoficerów, której nazwiska McKeon nawet nie znał. Siła wybuchu uniosła ją i cisnęła o ścianę, po której ciało spłynęło, znacząc swą drogę krwią. W tym czasie jednak Sanko i Halburton zdołali odwrócić karabiny plazmowe i do szybu wpadła pierwsza kula oślepiająco białej energii. Ci, którzy znaleźli się na jej drodze, nie mieli nawet czasu zorientować się, że są martwi. Ci, którzy byli obok, mieli mniej szczęścia, o czym świadczyły rozdzierające wrzaski i jęki oraz eksplozje wybuchającej od gorąca amunicji. Drugi strzał uciszył ten potępieńczy koncert odbijający się echem od ścian szybu.

Jeżeli ktoś w nim przeżył, najwyraźniej miał dość, bo nie padł z jego głębi ani jeden strzał i McKeon odetchnął z ulgą. Zdawał sobie sprawę, że przerwa nie będzie długa, bo wróg miał aż za dużo ludzi do ponawiania ataków. I choć użycie cięższej broni przez atakujących nie wchodziło w grę, jak długo nie zdołają opanować pokładu hangarowego, to ludzi im z pewnością nie zabraknie. Ciężkiej broni nie użyją z prostego powodu — niedawno mieli wręcz namacalny przykład tego (i to powtórzony trzy razy), że na pokładzie hangarowym znajduje się aż za dużo rzeczy wybuchających z wielką energią. Ubecy mogli być wściekli i zdesperowani, ale nie byli samobójcami. Było ich natomiast zbyt wielu, by taka obrona mogła się długo udawać — oni mogli sobie pozwolić na stratę kilkudziesięciu osób przy każdym ataku, on na stratę dwóch z dużym trudem…

Z korytarza prowadzącego do promu wyłonił się Harkness. Bez minikompa, za to solidnie spocony. Otarł czoło i spojrzał na zbliżającego się McKeona.

— Wygląda na to, że mnie w końcu wykopali z systemu, sir — przyznał i uśmiechnął się ze złośliwą satysfakcją. — A raczej z tego, co z niego zostało. Wychodzi na to, że poza systemem podtrzymywania życia niewiele działa jak powinno na tym wraku. Nawet jeśli nam się nie uda, to długo potrwa, nim ta kupa złomu będzie się znów nadawała do służby.

— Więc odzyskali kontrolę nad wszystkim, co zostało? — upewnił się McKeon.

— Prawie, sir. Mojego bloku na tej windzie nie ruszą, tego jestem pewien — wskazał kciukiem na nieuszkodzone drzwi. — A na całym pokładzie hangarowym nie zostało nawet pół komputera, do którego mogliby się dostać. Ale jeśli im damy ze czterdzieści… pięćdziesiąt minut, zdołają odzyskać część sensorów i broni na ręcznym sterowaniu. A wtedy…

Nie dokończył, tylko wzruszył ramionami.

Nie musiał — McKeon równie dobrze jak on wiedział, co by to znaczyło.



* * *


— Proszę pamiętać, ma’am — przypomniał z naciskiem Venizelos. — Jeżeli Harkness zdołał utrzymać się w systemie, winda będzie czekała, kiedy do niej dotrzemy.

Wszyscy troje znajdowali się przy kratce wentylacyjnej wychodzącej na korytarz — tak daleko, jak mogli się dostać „wnętrznościami” okrętu. Po drodze Venizelos wtajemniczył ją w osiągnięcia Harknessa — bez szczegółów naturalnie, bo na to nie był czas ani miejsce, ale dzięki temu Honor miała zorientowanie w sytuacji. I nie mogła wyjść z podziwu, jak dokładnie bosmanmat wszystko przemyślał i przygotował. Jedyną przeszkodą w perfekcyjnej realizacji planów było złośliwe odizolowanie przez UB cywilnego bloku więziennego. Gdyby nie to, wszystko poszłoby idealnie, ale że się tak nie stało, naprawdę nie sposób było mieć do niego pretensji. A gdyby reszta z jego posunięć nie zakończyła się sukcesem, ubecy odzyskaliby już kontrolę nad systemem komputerowym… i byłoby po wszystkim.

Skoro nie było, należało mieć nadzieję, że winda będzie na nich czekać… Tylko że muszą najpierw do niej dotrzeć, by jak najprędzej dołączyć do reszty na pokładzie hangarowym. Andy i Marcia mieli rację, natomiast ją chwilowo bardziej pochłaniała kwestia złapania oddechu — nie sądziła, że straciła aż tyle sił. Kiedy mogła już mówić bez gorączkowego łapania tchu, otworzyła oczy i uśmiechnęła się krzywo.

— Przynajmniej nie będę miała żadnego problemu z zapamiętaniem kodu otwierającego drzwi — przyznała ze złośliwym uznaniem.

Venizelos roześmiał się. Harkness użył bowiem daty jej urodzin jako kodu do drzwi. Winda zaś miała być tak zaprogramowana, by po wejściu do niej osób, które w ten sposób otworzyły drzwi, wystarczyło nacisnąć „O”, by winda automatycznie skierowała się na pokład hangarowy numer cztery. Honor nie miała pojęcia, skąd Harkness znał datę jej urodzin, ale bosmanmat okazał się tak pełen niespodzianek, że przestała się już dziwić czemukolwiek.

— Dobra — ocenił Venizelos i spojrzał pytająco na LaFolleta. — Andrew?

— Idziemy pojedynczo — wyjaśnił zapytany. — Ja prowadzę, potem lady Harrington, komandor McGinley, na końcu ty. Proszę, milady.

Podał jej elektrokartę i ujął oburącz strzelbę.

— Zapamiętałeś drogę? — upewniła się.

— Tak, ale chcę, żeby pani miała plan na wszelki wypadek…

Zamiast kończyć, wzruszył wymownie ramionami. Honor zaś stłumiła bezsensowny protest — dwie osoby już poświęciły dla niej życie, a reszta ryzykowała je wielokrotnie… Chciała coś powiedzieć, podziękować im jakoś, ale brakowało jej słów i czasu. Dlatego tylko uśmiechnęła się i objęła każdego z nich w krótkim, silnym uścisku.

— Dobra — powiedziała, biorąc strzelbę. — Załatwmy to!



* * *


— Nadzorca Tresca dziękuje za ostrzeżenie, towarzyszu kontradmirale, ale uważa, że jest zbyt alarmistyczne — zameldował Harrison Fraiser. — Jest pewien, że załoga Tepesa wkrótce odzyska kontrolę nad okrętem, a dopóki to nie nastąpi, sam ma wystarczające środki, by uniemożliwić start z pokładu krążownika każdej małej jednostki.

— Idiota! — komentarz niespodziewanie wygłosiła cicho, ale z przekonaniem Shannon Foraker.

Tourville spojrzał spod oka na Honekera i niespodziewanie obaj uśmiechnęli się porozumiewawczo, a równocześnie bezsilnie.

— Mogłabyś to uzasadnić, Shannon? — zaproponował po chwili ciszy Honeker, pierwszy raz zwracając się do niej nie dość, że jak człowiek, to jeszcze po imieniu.

Tourville był ciekaw, czy Foraker zwróciła na to uwagę. Jeśli tak, to doskonale nad sobą panowała, bo nie zdradziła się niczym.

— Ten, jak mu tam… Tresca jest idiotą, bo opowiada bzdury, jakie to ma możliwości, a nie ma zielonego pojęcia, że co najmniej jedna mała jednostka i to uzbrojona dawno wystartowała z pokładu Tepesa i nadal jest w pobliżu okrętu! Proszę się nie dziwić, tylko pomyśleć: skąd mogły się wziąć rakiety, które zniszczyły wszystkie trzy promy wysłane przez tego bęcwała?



* * *


— Jazda!

LaFollet wykopał kratkę wentylacyjną i wypadł w ślad za nią. Wylądował na ugiętych nogach na pokładzie i jego strzelba ustawiona na ogień pojedynczy kaszlnęła dwa razy, nim Honor znalazła się na korytarzu. Ani jeden z zastrzelonych nie zdążył wydać dźwięku, a LaFollet, nie czekając, aż znieruchomieją, ruszył naprzód.

Honor pobiegła za nim, starając się być blisko, ale nie za blisko, by mu nie przeszkadzać. Nie sprawiło jej to kłopotu, mimo że miała dłuższe nogi, gdyż po kilkunastu krokach zmęczenie i brak sił dały znać o sobie. Z początku delikatnie, potem coraz mocniej. Za sobą słyszała tupot butów McGinley i Venizelosa, a przed sobą strzały, krzyki i jęki.

Wszystko szło pięknie przez pierwszych parę minut, dopóki nie usłyszała okrzyku dobiegającego z tyłu. A zaraz potem za jej plecami rozległo się wycie pulserów i wystrzały strzelby. Dobiegła do kolejnego narożnika i odwróciła głowę akurat w momencie, w którym Venizelos zawrócił. Odruchowo chciała go zatrzymać, ale McGinley pchnęła ją z całych sił do przodu.

— Biegnij! — wrzasnęła.

I Honor pobiegła, wiedząc, że tamta ma rację.

Ostatnie, co zobaczyła przed minięciem narożnika, to Venizelos klęczący na jednym kolanie i strzelający równo i spokojnie niczym na strzelnicy do każdego, kto się tylko pokazał. A potem zasłoniła go ściana, a ona biegła dalej, zostawiając go na pewną śmierć.

Z przodu zagrzmiała gęsta kanonada i dopiero gdy się potknęła o jakiegoś trupa, oprzytomniała na tyle, by z powrotem patrzeć pod nogi. Przez moment bała się, że zobaczy tam ciało LaFolleta, ale trup był w czarno-czerwonym mundurze. Andrew zaś był z przodu i oczyszczał drogę.

Andrew LaFollet już raz uratował jej życie, wraz z Candlessem i Eddym Howardem, ale wtedy atak zabójców nastąpił zbyt niespodziewanie i szybko, by mogła w pełni zorientować się w przebiegu wydarzeń. Tym razem było inaczej, może dlatego że była dalej od niego, może dlatego że trwało to dłużej, a może była pewna, że on też zginie tak jak Bob, Jamie i Andy, i dlatego obserwowała go uważniej.

I dlatego wreszcie zdała sobie sprawę, jak dobrym jest zawodowcem i jak śmiertelnie jest groźny. Biegł płynnie, nie próbując szukać osłon, których i tak niewiele by znalazł — liczył na szybkość i zaskoczenie. Równomiernymi ruchami głowy omiatał wzrokiem obie strony korytarza i wszystkie drzwi, a lufa strzelby trzymanej na wysokości pasa podążała ze jego wzrokiem niczym sprzężona: celował tam, gdzie patrzył. Dlatego każdy, kogo dojrzał, padał martwy praktycznie w tym samym momencie. I jeśli był sam, nie zdążył nawet krzyknąć, nie mówiąc już o strzelaniu. A co chwila wyskakiwał z drzwi czy bocznego korytarza jakiś ubek zwabiony zamieszaniem i strzelaniną w samym środku pokładu, na którym dotąd panowały cisza i spokój.

Andrew LaFollet spłacał dług i bronił życia swej patronki, i szedł przez nich niczym wysłannik śmierci — ten, kto go zobaczył, ginął. A potem zniknął za kolejnym narożnikiem i Honor zamiast strzałów usłyszała jego tryumfujący okrzyk — dotarł do drzwi windy.

Zawrócił natychmiast, przebiegł skulony obok niej i zajął stanowisko przy ścianie korytarza, Marcia zaś przy drugiej, a Honor pobiegła dalej, by wprowadzić kod przywołujący windę. Gdy dotarła do drzwi i wybierała kombinację cyfr, za jej plecami rozpętała się strzelanina. Drzwi otworzyły się bez uprzedzającego sygnału i ujrzała przed sobą windę dokładnie w momencie, w którym rozległ się wysoki wizg wielolufowego działka pulsacyjnego. Pojęcia nie miała, skąd się tu znalazło, ważne było, że ubecy je mieli i użyli. Była to straszna broń w zamkniętej przestrzeni, gdyż jej eksplodujące pociski cięły ściany i drzwi niczym gigantyczna piła łańcuchowa — nic poza pancerzem nie stanowiło przed nimi osłony, a ściany korytarzy czy szyby wind nie były opancerzone, bo i po co…

Wskoczyła do środka — światła zapaliły się automatycznie, a ekran nad klawiaturą wyświetlił, tak jak miał, trzy znaki zapytania. Oznaczało to, że winda pozostała pod kontrolą Harknessa.

Honor odwróciła się i krzyknęła:

— Jest winda! Zabieramy się stąd!

McGinley odwróciła się pierwsza i ruszyła biegiem, ukazując w uśmiechu wszystkie zęby. I nagle jakby potknęła się w pół skoku, a jej tułów eksplodował rozcięty na dwoje pociskami z działka, które moment wcześniej rozpruły ściany za nią. Honor krzyknęła, a dwa zakrwawione kawałki ciała będące jeszcze przed sekundą żywym człowiekiem zwaliły się na pokład.

— Jedź stąd! — krzyknął LaFollet, zmieniając magazynek. — I to już!

Przyklęknął na jedno kolano i zaczął strzelać metodycznie tak jak Venizelos… i Robert, i Jamie, i Marcia. Patrzyła na niego i wiedziała, że nie może go zostawić. Po prostu nie może!

Zignorował ją i strzelał dalej.

Zza załomu korytarza wytoczył się nagle granat. Andrew rzucił się ku niemu i w jakiś sposób zdążył go złapać, a potem odrzucić. Był jednak o ułamek sekundy za wolny — granat eksplodował co prawda za narożnikiem, ale na tyle blisko, że fala uderzeniowa dotarła do LaFolleta, uniosła go i cisnęła o ścianę, po której osunął się bezwładnie i znieruchomiał na pokładzie.

Honor wiedziała, że powinna wcisnąć „O” i odjechać jak najszybciej. By mogła to zrobić, zginęli jej gwardziści i przyjaciele. Ich śmierć miała sens tylko wówczas, jeżeli ona przeżyje. Ucieczka była jej obowiązkiem.

Ale nie mogła się zmusić do jego wypełnienia. Coś w niej pękło i zdrowy rozsądek przestał się liczyć — odrzuciła strzelbę i wybiegła z windy.

Wybuch granatu musiał zaskoczyć i oszołomić atakujących, którzy pozostali przy życiu, bo żaden nie strzelał. Dopadła LaFolleta, złapała go wpół, przerzuciła przez ramię jak dziecko i pobiegła z powrotem. To, że była słaba i wyczerpana, nie liczyło się w tym momencie — w jej krwi znajdowało się tyle adrenaliny, że poruszała się, jakby była w pełni formy.

Wyglądało na to, że jej poczynania wyrwały atakujących z osłupienia, gdyż strzelanina rozpętała się na nowo. Do pulserów i strzelb dołączyły granatnik i działko, tak że cały wszechświat wydawał się jedną ścianą pocisków, rykoszetów, odłamków i eksplozji, ale jakimś cudem dotarła do windy nietknięta.

Jej szczęście skończyło się, gdy robiła ostatni krok przed progiem — wirująca tarczka trafiła ją w prawe udo. Na szczęście od zewnątrz i powierzchownie. Z rany oczywiście trysnęła krew, ale Honor zdołała utrzymać się na nogach i wpaść do windy. Nacisnęła klawisz oznaczony cyfrą „O”, nie upuszczając przy tym LaFolleta, i z ulgą zobaczyła zamykające się drzwi.

Winda ruszyła i pierwszy raz od chwili natknięcia się na ubeków zaczęła mieć nadzieję, że może jednak jej się uda. A raczej, że im się uda…

W tym momencie seria pocisków z wielolufowego działka pulsacyjnego trafiła w drzwi.



* * *


— Winda! Winda jedzie!

McKeon odwrócił się, słysząc ten radosny okrzyk. Jeżeli Harkness nadal kontrolował windę, mogli nią wracać tylko wysłani po Honor. Jeżeli nie…

Na wszelki wypadek dał znak i Sanko wraz z Halburtonem wycelowali broń w drzwi. Anson Lethridge zaś podbiegł do nich z granatnikiem i zajął pozycję tak, by móc zajrzeć do wnętrza, ledwie drzwi się otworzą, ale nie blokować ognia żadnemu z nich.

Drzwi otworzyły się i Lethridge zamarł.

W następnej sekundzie zbladł, odrzucił granatnik i popędził do windy. McKeon ruszył w ślad za nim, rozwijając szybkość, o którą sam by siebie nie podejrzewał. Wpadł do windy dwie sekundy później i jęknął ze zgrozy, Jedna trzecia windy, licząc od góry, była nie tyle podziurawiona pociskami, ile odcięta przez serię, która mogła pochodzić jedynie z wielolufowego działka pulsacyjnego. Poszarpane ściany i rozmaite odłamki stopu — od takich wielkości paznokcia do odpowiednika dłoni — dopełniały obrazu zniszczenia. Na podłodze zaś zalanej krwią leżały splątane ciała Honor i LaFolleta.

Lethridge właśnie rozplątywał ten ludzki węzeł i unosił nieprzytomnego gwardzistę. McKeon odebrał od niego bezwładne ciało i podał komuś następnemu, kto dotarł do windy. Ani na moment jednak nie spuścił oczu z Honor. Dopiero gdy Lethridge przyklęknął obok niej i wyciągnął rękę, McKeon zrozumiał, co go tak niepokoiło.

Lewa ręka Honor była strzaskana tuż nad łokciem. Anson błyskawicznymi ruchami zdjął pasek od spodni, owinął go wokół ręki rannej tuż poniżej ramienia i zacisnął z całych sił. A potem obaj z McKeonem podnieśli Honor lecącą im bezwładnie przez ręce i pobiegli ku wylotowi korytarza prowadzącego do promu.



* * *


— Bud Jeden, tu Bud Dwa. Jaki status? — rozległo się w głośniku.

Geraldine Metcalf odetchnęła z ulgą, słysząc głos McKeona, i dopiero po sekundzie zorientowała się, że jest on spięty i chrapliwy. Coś się stało i to poważnego… nie miała pojęcia co, ale nigdy dotąd nie słyszała w jego głosie takiej wściekłości i desperacji. Spojrzała pytająco na DuChene, ale ta jedynie wzruszyła bezradnie ramionami.

— Zielony — odparła zwięźle, przestrzegając uzgodnionej przed startem zasady, by łączność była jak najkrótsza. — Powtarzam: zielony.

— Doskonale. Przygotuj się do wykonania „Falling Leaf”. Bez odbioru.



* * *


Dwa promy szturmowe do niedawna stanowiące własność Urzędu Bezpieczeństwa zbliżały się do siebie ostrożnie, kryjąc się w cieniu radarowym rzucanym przez kadłub Tepesa. Oba leciały, używając tylko silników manewrowych, i prawie nie utrzymywały ze sobą łączności.

Na pokładzie krążownika liniowego zaczęto tymczasem odzyskiwać kontrolę nad poszczególnymi systemami dzięki przejściu na sterowanie ręczne. Nie było ich jednak jeszcze wiele i nie należał do nich żaden sensor, toteż załoga nie miała pojęcia o dwóch jednostkach lecących wzdłuż burty ku rufie. Nie miała też pojęcia o ostatniej i zdecydowanie najgroźniejszej niespodziance komputerowej autorstwa Harknessa. A to z tego prostego powodu, że nie znajdowała się ona w systemie komputerowym okrętu, a w komputerze pinasy cumującej nadal na pokładzie hangarowym numer cztery.

Druga, przedostatnia niespodzianka bosmanmata znajdowała się w komputerze pokładowym ostatniego promu, także cumującego na tym pokładzie, ale ta do niebezpiecznych nie należała.

Prom o kryptonimie Bug Dwa pilotował Scotty, a w fotelu drugiego pilota siedział McKeon. Obaj obserwowali uważnie zegar odliczający czas, jaki pozostał do automatycznego uruchomienia obu niespodzianek. Elektroniczne cyfry zmieniały się na coraz niższe i obu pozostała tylko nadzieja, że Harkness wszystko dobrze obliczył i zaprogramował. Wątpienie w jego umiejętności po tym, czego dokonał, było w sumie nieuzasadnione — wszystko dotąd pasowało idealnie, ale tak Tremaine, jak i McKeon znali starą zasadę, że zawsze kiedyś jest ten pierwszy raz…

Dalsze dywagacje przerwało im pojawienie się dokładnie o wyznaczonym czasie ostatniego promu szturmowego. Maszyna dosłownie wypadła z korytarza wylotowego czwartego pokładu hangarowego, lecąc pełną mocą silników manewrowych, i wykonała skręt, by kadłub krążownika cały czas znajdował się między nią a powierzchnią planety. Następnie prom wyrównał kurs i zaczął oddalać się od okrętu. Kiedy tylko osiągnął bezpieczną odległość, włączył główny napęd i pomknął przed siebie z przyspieszeniem czterystu g.



* * *


— Mam sygnaturę napędu! — oznajmiła donośnie Shannon Foraker.

Count Tilly był względnie nieruchomy w stosunku do planety Hades, to jest utrzymywał od niej stałą odległość, ale znajdował się zbyt daleko, by móc mieć jakikolwiek wpływ na to, co działo się na planecie, a sonda, którą wystrzelił, nie dotarła jeszcze na tyle blisko, by przekazywać wyraźny i szczegółowy obraz. Zbliżała się jednak na tyle, by przekazać czysty grawitacyjny ślad uciekającego promu. Patrząc na sygnaturę jego napędu, Foraker zacisnęła zęby, życząc w duchu tym, którzy znajdowali się na jego pokładzie, by im się udało.

I wiedząc równocześnie, że jest to niemożliwe.

— Widzą go z obozu Charon? — spytał Tourville.

— Muszą, sir — odparła ponuro.

I spojrzała mu prosto w oczy. A potem odwróciła wzrok ku ekranowi, wiedząc, co na nim zobaczy. Większość środków obronnych skupionych wokół planety przeznaczona była do zwalczania okrętów wojennych i coś tak małego i zwrotnego stanowiłoby dla nich trudny do trafienia cel. Działa energetyczne czy rakiety, zwłaszcza całkowicie zautomatyzowane, miałyby duży problem z utrzymaniem tak niewielkiej jednostki w ciągłym namiarze, a na zabawę w chowanego nikt w centrum ogniowym na Hadesie nie miał ochoty.

I nie musiał, gdyż wokół planety rozmieszczono także olbrzymie ilości zwykłych klasycznych min mających za zadanie niszczyć wszystko, co znalazło się w ich zasięgu. Dlatego dyżurny oficer zamiast marnować pociski i energię, próbując trafić w nieuchwytny cel, poczekał, aż znajdzie się on w zasięgu dwustumegatonowej miny, i nacisnął klawisz, na wszelki wypadek detonując tę i parę sąsiednich.



* * *


— Teraz! — rozkazał McKeon.

Scotty Tremaine dał pełen ciąg i prom odskoczył od kadłuba, kierując się prosto ku powierzchni planety. Sensory pokładowe były chwilowo bezużyteczne — oślepione potężną eksplozją, która miała miejsce nie tak znów daleko.

Ale w takim samym stanie powinny znajdować się wszystkie sensory w okolicy, wliczając w to te znajdujące się na powierzchni księżyców i planety.

— No to czas na finał — ocenił McKeon, przyglądając się zegarowi na ekranie, który pokazał w tym momencie same zera.

Po czym przeniósł wzrok na okno, za którym coraz bardziej malała sylwetka krążownika liniowego Tepes.



* * *


Napędy typu impeller wszystkich małych jednostek w każdej flocie w galaktyce mają jedną cechę wspólną niezależnie od rodzaju i klasy jednostki. Ba, nawet niezależnie od tego, czy jest ona uzbrojona czy nie. Wszystkie posiadają system zabezpieczeń, i to nie tylko zdublowany, ale potrojony, który uniemożliwia uruchomienie tego napędu w sytuacji, gdy w zasięgu jego ekranu znajdzie się jakikolwiek przedmiot większy niż ćwierć metra sześciennego. Przede wszystkim zaś uniemożliwia on przypadkowe włączenie napędu w czasie przebywania na pokładzie hangarowym.

Systemy te są tak niezawodne, jak to tylko możliwe, ale opracowano je wszystkie z myślą o uniknięciu wypadków i przypadków, a to, co wydarzyło się na pokładzie hangarowym numer cztery krążownika liniowego Urzędu Bezpieczeństwa Tepes, nie było ani wypadkiem, ani przypadkiem. Było jak najbardziej celowym i zamierzonym działaniem.

Na pokładzie cumowała jedynie pinasa, gdy zegar stanowiący część składową programu-niespodzianki Harknessa zakończył odliczanie i program załadowany do komputera pokładowego pinasy uaktywnił się. Sam program nie zdołałby przełamać zabezpieczeń, ale Scotty wcześniej zlikwidował fizycznie wszystkie połączenia między sensorami pinasy (zarówno aktywnymi, jak i pasywnymi) a komputerem pokładowym. Stąd też komputer nie był w stanie „zobaczyć”, że pinasa znajduje się nadal na pokładzie hangarowym — dla niego znajdowała się w wyjątkowo pustej i pozbawionej gwiazd przestrzeni. Dlatego też system zabezpieczający nawet nie próbował interweniować, gdy ostatnia niespodzianka bosmanmata Harknessa poleciła autopilotowi uruchomić napęd główny.

Co też zostało zrobione.



* * *


— O, cholera! — jęknęła Shannon Foraker.

Jej szept miał tyle ekspresji, że prawie odbił się echem od ścian pomostu flagowego, gdy na ekranie Count Tilly eksplodował krążownik liniowy Tepes. Choć właściwszym określeniem na to, co się stało, byłoby „uległ dezintegracji”.

I to od wewnątrz.

Reaktory eksplodowały ułamek sekundy później, tworząc olbrzymią kulę ognia, ale w sumie było to już bez znaczenia, bo żaden okręt nie był w stanie wytrzymać potężnego ciosu, który rozsadził jego wnętrzności. Reaktory tylko zniszczyły wrak już rozpadający się na strzępy i rozświetliły całą scenę niczym obraz rodem z otchłani piekielnych.

Tourville jak urzeczony wpatrywał się w główny ekran wizualny, na który przekazywany był obraz transmitowany przez sondę, i dokładnie wiedział, co się stało. Co prawda nigdy dotąd nie widział skutków czegoś podobnego, ale było tylko jedno, co jeńcy mogli zrobić, by osiągnąć ten efekt. I w pewien sposób był zafascynowany tym, jak też udało im się pokonać zabezpieczenia, które teoretycznie przynajmniej były niezawodne.

Everard Honeker stał krok przed nim i był najbardziej zaskoczoną osobą na pomoście flagowym. Obserwując go spod oka, Tourville odetchnął głęboko, po czym rozejrzał się — wszyscy obecni jak urzeczeni wpatrywali się w ekran wizualny. A raczej prawie wszyscy — Shannon Foraker bowiem nadal pochylała się nad swym ekranem, jakby nie mogła otrząsnąć się z szoku.

Lester Tourville mógł i wypełniała go mściwa radość z lekką domieszką zaskoczenia. Zaskoczenie spowodowane było tym, że nie czuje żadnego żalu po śmierci tylu ludzi, i to będących po tej samej stronie co on. Przynajmniej w teorii. Najwidoczniej fakt, że byli ubekami, sprawił, że nie traktował ich ani jako towarzyszy broni, ani jako ludzi. Natomiast wszechobecna była radość.

Cordelia Ransom była martwa. A wraz z nią Vladovich i wszyscy, którzy wiedzieli, co ta wredna menda planowała zrobić z nim i jego sztabem. Nikt inny o niczym nie miał pojęcia, bo nie zatrzymywali się nigdzie po opuszczeniu systemu Barnett, a Ransom zbyt wiele przyjemności czerpała z utrzymywania ofiar w niepewności, by stracić element zaskoczenia przez wcześniejsze uprzedzenie kogokolwiek. Teraz nie został po niej nawet ślad, podobnie jak po komputerach Tepesa, które mogłyby zawierać jakieś dane na ten temat. I dlatego kontradmirał Lester Tourville był radosny niczym ziemski skowronek.

Niespodziewanie zauważył, że prawa dłoń Shannon drgnęła i zaczęła powoli zbliżać się do klawisza oznaczonego napisem „WYMAZANIE”. Gdyby na nią nie patrzył albo gdyby zrobiła to szybko i zdecydowanie, nie zwróciłoby to jego uwagi. Tak coś go zaintrygowało. Cicho podszedł do jej fotela i stanął za nim. Nie zrobił tego wystarczająco cicho — Foraker usłyszała go i obejrzała się. I jej dłoń znieruchomiała, nie docierając do celu.

Tourville spojrzał nad jej ramieniem na ekran. Oglądała raz jeszcze zapis obrazu przesłanego przez sondę. Zacisnął zęby, gdy dostrzegł to, co zauważyła. Dwa fragmenty wraku większe od pozostałych znajdowały się zbyt daleko, by mogły rozpocząć lot w chwili eksplozji. Na dodatek leciały kursem prowadzącym prosto ku planecie, który zupełnie przypadkowo wyglądał tak, jak powinien wyglądać kurs wejścia w atmosferę jednostki pozbawionej napędu.

Albo mającej wyłączony napęd.

Przyglądał im się długą chwilę, gładząc w zamyśleniu wąsa. Sonda zauważyła je, ale było nader mało prawdopodobne, by zdążyły to zrobić jakiekolwiek sensory wokół czy na powierzchni planety oślepione potężnym impulsem elektromagnetycznym powstałym w wyniku detonacji min nuklearnych. Nikt zresztą nawet by niczego nie szukał — wszyscy byli przekonani, że jeńcy usiłowali uciec zniszczonym promem.

Tourville poczuł naprawdę głębokie uznanie dla tego, kto to wymyślił… i żal, zdawał sobie bowiem sprawę, co należało do jego obowiązków…

Cofnął nagranie do momentu, w którym oba obiekty wyłoniły się zza kadłuba Tepesa tuż przed eksplozją… ani on, ani Shannon Foraker nie odezwali się słowem, gdy zatrzymał obraz i puścił go od nowa. I natychmiast wcisnął „WYMAZANIE”.

Shannon głośno wciągnęła powietrze, ale nie wydała żadnego dźwięku.

A kontradmirał Lester Tourville bez słowa odwrócił się i dołączył do Bogdanovicha i Honekera, nadal wpatrzonych w główny ekran wizualny, na którym zgasła już oślepiająca eksplozja, a nieliczne szczątki pozostałe po krążowniku liniowym Tepes rozlatywały się coraz bardziej na wszystkie strony. Także w kierunku planety Hades.

Tourville odchrząknął i powiedział ponuro:

— Szkoda. Naprawdę szkoda.

Słysząc jego ton, Honeker odwrócił się zaskoczony, więc dodał, widząc jego minę:

— Nikt nie mógł się uratować z czegoś takiego… Naprawdę szkoda: lady Harrington zasłużyła na lepszy koniec.



ZAKOŃCZENIE

Budziła się powoli i z trudem, co było nietypowe i dziwne. Przez trzydzieści pięć lat służby wojskowej nauczyła się budzić szybko, by być gotową na wypadek alarmu czy innego niebezpieczeństwa. Tym razem jednak było inaczej — wracała do rzeczywistości z wysiłkiem i nie miała na to ochoty. Czekało ją zbyt wiele bólu i udręki, zbyt wiele nieszczęść i cierpień i jej nie do końca przytomny umysł robił co mógł, by od tego wszystkiego uciec.

A potem coś się zmieniło. Poczuła na piersiach ciepły ciężar wibrujący głębokim, prawie niesłyszalnym, lecz wyczuwalnym pomrukiem pełnym radości, miłości i zachęty.

— Nimitz?

Ledwie rozpoznała własny zaskoczony głos, tak był zachrypnięty, słaby i bełkotliwy. Mimo to bezsprzecznie należał do niej. Otworzyła oczy, czując na prawym policzku delikatne muśnięcie chwytnej łapy treecata.

I wciągnęła głęboki haust powietrza, widząc Nimitza, który z radosnym błyskiem w ślepiach dotknął nosem jej nosa. Przez długą chwilę gapiła się na niego jedynym sprawnym okiem, potem uniosła prawą dłoń i pogłaskała go delikatnie za uszami, jakby dotyk był czymś niezwykle cennym, co należało oszczędnie dawkować. Dłoń jej drżała tak z osłabienia, jak i z emocji, a Nimitz umościł się wygodniej, opierając policzek o jej policzek i mrucząc basowo z zadowoleniem.

— Nimitz! — szepnęła z nosem wtulonym w jego futro.

W tym westchnieniu było wszystko: strach przed śmiercią, żal po straconych przyjaciołach i radość, że widzi go, choć już straciła nadzieję. Poczuła płynące po policzku łzy. Chciała go objąć i przytulić.

I zamarła.

Jej prawa dłoń jak najnormalniej przytuliła treecata, ale lewa…

Odwróciła czym prędzej głowę i zdrowe oko omal nie wypadło jej z oczodołu, gdy ujrzała, że nie ma lewej ręki.

Wpatrywała się z przerażeniem w obandażowany kikut kończący się tam, gdzie powinien znajdować się łokieć, i nie wierzyła w to, co widzi. Nic ją nie bolało, a nadal czuła dłoń i palce… w tej chwili zaciśnięte w pięść… Upłynęła długa chwila, nim zdołała wyjść z szoku i przekonać samą siebie, że to, co czuje, jest fałszem, a to, co widzi, prawdą. Leżała tak niczym sparaliżowana, podczas gdy Nimitz mruczał wciąż głębiej i głośniej.

— Przepraszam, Honor — dobiegło z boku.

Odwróciła głowę w stronę, z której dobiegał głos, i zobaczyła twarz Fritza Montoyi siedzącego obok niej. Miał podkrążone oczy i czuła jego żal i winę połączone w nierozerwalną całość.

— Nie mogłem nic więcej zrobić — powiedział cicho. — Zniszczenia były zbyt wielkie i zbyt dużo… Nie miałem odpowiednich narzędzi, żeby uratować rękę, a gdybym jej nie amputował, stracilibyśmy cię… To jest chciałem powiedzieć, stracilibyśmy panią, ma’am.

Spoglądała na niego targana zbyt wieloma emocjami, by racjonalnie myśleć. Radość z połączenia z Nimitzem… zaskoczenie, że oboje żyją… szok wywołany kalectwem… i budzące się kolejno wspomnienia przyjaciół, którzy nigdy już się nie ockną, by przekonać się tak jak ona, że jakimś cudem znów przeżyli… wszystko to zwaliło się na nią, odbierając głos. Mogła tylko wpatrywać się w zmartwioną twarz Montoyi i przyciskać do siebie Nimitza…

Nie wiedziała, ile czasu to trwało, ale w końcu prawy kącik jej ust podjechał w górę w krzywym, niepewnym uśmiechu. Uwolniła prawą dłoń i wyciągnęła ją ku chirurgowi.

— Fritz — powiedziała cicho.

Ujął jej dłoń i ścisnął mocno.

Odwzajemniła ten uścisk z taką siłą, na jaką było ją stać.

— Przepraszam — powtórzył cicho i szczerze.

Potrząsnęła głową, nie podnosząc jej z poduszki.

— Za co? — spytała łagodnie. — Za uratowanie mi życia… ponownie?

— A zrobił to, milady, nie wyprze się — dodał inny głos i Honor westchnęła.

Próbowała usiąść, ale jej prawą rękę nadal trzymał Montoya, więc odruchowo próbowała podeprzeć się lewą i syknęła z bólu, gdy obandażowany kikut oparł się o posłanie, które choć wygodne, było jednakże całkiem twarde.

Montoya zaczął wstawać z zatroskanym wyrazem twarzy, ale czyjeś inne ramiona go uprzedziły i podparły ją. Nimitz zeskoczył z niej i ułożył się obok, a Honor uwolniła prawą dłoń z uścisku Fritza i objęła LaFolleta z całych sił.

Odwzajemnił uścisk, choć nie aż tak silnie. Dzięki więzi z Nimitzem czuła jego ulgę, że przeżył, żal po zabitych przyjaciołach i dumę z tego, jak zginęli. Ale nade wszystko zadowolenie z tego, że ona żyje, i jego oddanie oraz miłość. I przytuliła się do niego tak jak przed chwilą do Nimitza.

Takie momenty nigdy nie trwały długo — były zbyt rozczulające. Tym razem też tak się stało — odetchnęła głęboko i puściła go. Andrew zawahał się i zaczął się cofać, ale potrząsnęła głową i poklepała posłanie obok siebie z miną prawie proszącą. Andrew zawahał się przez moment, wzruszył ramionami i usiadł na wskazanym miejscu.

Przyglądała mu się z pewnym niedowierzaniem, potem przeniosła wzrok na Fritza, a na końcu na otoczenie. Zorientowała się, że znajduje się w przedziale desantowym pinasy lub promu, choć nie bardzo była w stanie stwierdzić, w czym konkretnie — był to jakiś nie znany jej typ maszyny. Ktoś złożył rząd siedzeń i zrobił z nich posłanie, na którym leżała, oraz odgrodził je od reszty przedziału prowizoryczną zasłonką. Cokolwiek jednak by to było za wnętrze, z całą pewnością w niczym nie przypominało celi bloku więziennego Tepesa. Dlatego spojrzała pytająco na LaFolleta.

— Jak? — spytała po prostu.

Uśmiechnął się i przyznał:

— Sami próbujemy się tak do końca zorientować, milady. Natomiast wiemy dzięki komu.

Spojrzał na Montoyę i uniósł pytająco brwi. Fritz bez słowa złapał Honor za nadgarstek, zmierzył jej puls, spojrzał w zdrowe oko i kiwnął głową.

— Powinna wytrzymać — ocenił — ale powiedz kapitanowi, że jak was wykopię, to żaden nie będzie próbował wrócić. Jasne?

— Tak jest, sir — LaFollet uśmiechnął się łobuzersko i wstał.

Poklepał Honor po ramieniu, odwrócił się i wyszedł za zasłonę.

Honor zaś zaczęła się wiercić, zdecydowana usiąść, ale niesporo jej szło. Widząc jej wysiłki, Montoya już chciał zaprotestować, ale zamiast tego westchnął z rezygnacją i pomógł jej usiąść, podpierając ją poduszką.

Uśmiechnęła się z wdzięcznością, ale jej uwagę przykuł Nimitz zmuszony w wyniku tej zmiany pozycji do przeprowadzki na kolana. Poczuła nagłe ukłucie jego bólu i oko jej pociemniało, gdy zauważyła, jak niezdarnie się porusza. Pomogła mu się wygodnie ułożyć i drżącymi palcami pogłaskała jego zdeformowany środkowy bark i łapę. Spojrzała pytająco na Fritza. Ten w odpowiedzi spojrzał jej w oczy i wyjaśnił rzeczowo:

— Zrobiłem co mogłem. Sukinsyny nie chcieli dać mi narzędzi i opatrunków. Sądzę, że uszkodzone zostały tylko kości i staw. Gdy wrócimy do domu, każdy weterynarz praktykujący na Sphinxie zdoła to naprawić bez większego trudu. To dobra wiadomość. Zła jest taka, że zrosły się trochę krzywo i cały czas go pobolewa. No i do wizyty u lekarza nie będzie łaził po żadnych drzewach.

— Mylisz się, Fritz — powiedziała miękko, ale z mocą. — Naprawdę dobrą wiadomością jest to, że żyje. A to wyłącznie zasługa twoja i Shannon Foraker.

— Zdecydowanie bardziej jej niż moja — sprzeciwił się Montoya i chciał coś jeszcze dodać, ale w tym momencie ktoś odsunął zasłonkę.

Odwróciła głowę i uniosła brwi zdumiona kolejny raz, gdyż obok McKeona dostrzegła postać w mundurze Ludowej Marynarki. Widząc jej minę, Warner Caslet uśmiechnął się złośliwie i wzruszył wymownie ramionami.

— Nie spodziewałem się, że spotkamy się w takich okolicznościach — przyznał. — Ale biorąc pod uwagę alternatywę, która nas oboje czekała, naprawdę cieszę się ze zmiany okazji.

— Warner — powiedziała cicho i przyjrzała się McKeonowi.

Wyglądał na prawie tak sfatygowanego, jak ona się czuła, a gdy się uśmiechnął, dostrzegła braki w jego uzębieniu, ale w oczach miał taki sam jak zwykle błysk, gdy ściskał jej dłoń.

— Całkiem inaczej niż na placówce Basilisk, prawda? — spytał.

Roześmiała się, sama zaskoczona własną reakcją.

— Raczej tak — przyznała i przeniosła spojrzenie na stojącego z boku Harknessa.

Bosmanmat wyglądał na zawstydzonego i sprawiał wrażenie kogoś, kto z trudem panuje nad chęcią nerwowego przestępowania z nogi na nogę i uważnego kontrolowania własnych butów. Najchętniej w ogóle znalazłby się gdzie indziej. Ponownie spojrzała na McKeona i znów uniosła brew w niemym pytaniu.

— Mam przeczucie, że sierżant-major Babcock będzie raczej dumna z męża, kiedy go dowieziemy do domu — wyjaśnił z szerokim uśmiechem Alistair. — To on nas wszystkich wyciągnął.

— Też tak słyszałam. — Honor przeniosła spojrzenie na Harknessa.

Tym razem bosmanmat skupił wzrok na swoich butach.

— Bo tak było — dodał McKeon. — Najpierw przekonał ubeków i nas niejako przy okazji, że przeszedł na ich stronę, potem dostał w swoje ręce minikomp i włamał się do ich systemu komputerowego, szczegóły już sam później będzie relacjonował. I zorganizował całą ucieczkę. A jako dodatkową atrakcję tak to wymyślił, że wszyscy są przekonani, że jesteśmy martwi.

— Nie… — zaczęła i urwała: zbyt wiele nowości na nią spadło, a nie była w stosownej formie, by je w takim tempie przyswajać.

To przyjdzie później, a z tego, co już usłyszała, potrwa dość długo, nim opowiedzą jej wszystko ze szczegółami, natomiast teraz…

— Szczegóły wolę poznać, kiedy będę w stanie je zrozumieć — zdecydowała. — Teraz chciałabym się dowiedzieć, jaka jest nasza sytuacja.

— Dobrze, ma’am. — McKeon potarł brew, porządkując myśli, nim zaczął. — Znajdujemy się na powierzchni planety więziennej UB zwanej Hades albo popularnie Piekło. Dzięki temu, że obecny tu Harkness jest najbardziej chyba pomysłowym hakerem przebywającym na wolności… o ile można tak powiedzieć o kimś, kto przebywa na planecie więziennej, zdołaliśmy opuścić Tepesa, kiedy ten znajdował się na orbicie parkingowej i zanim go wysadził. W ten sposób wszyscy są przekonani, że zginęliśmy w trakcie nieudanej próby odzyskania wolności.

— On…?! — Honor zamrugała gwałtownie i spytała ostrożnie, patrząc na Harknessa: — Wysadził pan krążownik liniowy, bosmanmacie Harkness?

— No… tak się złożyło, ma’am — wymamrotał Harkness, przybierając niebezpiecznie intensywną czerwoną barwę. — Prawdę mówiąc to… tego… no…

— On jest naprawdę nieśmiały, ale pokazał doświadczalnie, co się stanie, gdy cumująca na pokładzie pinasa uruchomi główny napęd, skipper — wyjaśnił McKeon.

Honor wytrzeszczyła oko, po czym spojrzała na Harknessa z szacunkiem.

— Rozumiem… — powiedziała poważnie, i nie mogąc dłużej zapanować nad uśmiechem, dodała: — Pamiętaj przypomnieć mi, Horace, żebym nigdy, ale to nigdy cię nie rozzłościła.

Twarz Harknessa przybrała znacznie głębszy odcień czerwieni, gdy Honor po raz pierwszy w ciągu całej jedenastoletniej znajomości zwróciła się doń po imieniu. Próbował coś wymamrotać, zrezygnował, spojrzał na nią i bezradnie wzruszył ramionami.

— Wyciągnął też masę informacji o Hadesie z okrętowej bazy danych — dodał McKeon najwyraźniej kierowany współczuciem. — Przejrzałem je i mogę zrozumieć, dlaczego bezpieka uznała ją za naprawdę dobre i bezpieczne więzienie.

— Tak? — Honor spojrzała na niego z rozbudzonym ponownie zainteresowaniem.

— Sprawa jest prosta, ma’am: na całej planecie nie ma nic, co mógłby przyswoić sobie ludzki organizm. Dzięki temu strażnicy nie muszą nikogo nigdzie zamykać i pilnować, wystarczy, że zamkną przed więźniami dostęp do składu żywności. Nie wiemy jeszcze nawet w przybliżeniu, ilu jest więźniów, ale wychodzi na to, że planety używają od siedemdziesięciu lat, a większość dostarczonych tu wojskowych i cywilów była wcześniej poddana prolongowi. Powinno więc ich tu być ładnych kilkanaście czy kilkadziesiąt tysięcy, jeśli nie więcej. Z tego co wiemy, są rozsiani w stosunkowo niewielkich grupach po całej planecie i nie mogą zbyt daleko oddalić się od ustalonego miejsca, do którego strażnicy dostarczają żywność.

— Rozumiem… — Honor pogłaskała Nimitza i spytała: — Jak liczny jest garnizon?

— Tego dokładnie także nie wiemy, ale oceniam, że liczy między tysiąc a tysiąc pięćset osób. Główną bazą jest duża wyspa znajdująca się prawie na środku największego oceanu. Jest wyposażona w satelity zwiadowcze, posiada lekkie i średnie uzbrojenie przeciwlotnicze i około tuzina uzbrojonych pinas, a prawdopodobnie drugie tyle promów. Jedyny kontakt, jaki garnizon utrzymuje z resztą powierzchni planety, odbywa się drogą powietrzną, a więźniowie nie mają wstępu na wyspę. Ponieważ strażnicy kontrolują jedyne źródło pożywienia, jedyną drogę dostępu do tego pożywienia i całą obronę orbitalną planety, kwestia bezpieczeństwa nigdy nie była problemem.

— Fakt — zgodziła się Honor i spytała, wskazując palcem otoczenie: — A teraz?

— A teraz to się zmieniło, choć oni jeszcze o tym nie wiedzą — stwierdził McKeon z naprawdę paskudnym uśmiechem. — Dzięki Harknessowi dysponujemy parą promów szturmowych z prawie pełnym zestawem uzbrojenia pokładowego i zapasami broni ręcznej, w tym broni wsparcia piechoty, oraz sporą ilością ekwipunku kuloodpornego, ale bez zasilanych zbroi.

Honor ponownie podniosła brwi i spojrzała na Harknessa z szacunkiem.

— I jesteśmy raczej pewni, że garnizon nic o nas nie wie — dodał McKeon. — Z informacji wyciągniętych przez obecnego tu nieśmiałka z bazy danych Tepesa wynika, że dysponują dobrym systemem satelitarnym, ale nie obejmuje on całej planety, a raczej obejmuje, ale tylko teoretycznie, bo w praktyce skoncentrowany jest na obserwacji ich bazy głównej i jej okolic. A my wylądowaliśmy na drugiej półkuli, i to bez użycia głównego napędu. Napęd grawitacyjny został włączony dopiero jakieś sto metrów nad ziemią, więc jest wysoce nieprawdopodobne, by ktokolwiek zauważył nasz przylot czy lądowanie. Wylądowaliśmy w puszczy tropikalnej o trzywarstwowej koronie roślinności, więc z maskowaniem promów także nie było problemu. Co ważniejsze: jesteśmy tu trzy planetarne dni, gdyby coś podejrzewali, aż roiłoby się w okolicy od lotów zwiadowczych, a pewnikiem tak by się zirytowali, że ściągnęliby na orbitę okręt Tourville’a, mimo że nie jest jednostką UB.

— No dobrze — oceniła po chwili Honor. — Wygląda na to, że jak dotąd masz rację. W takim razie co dalej?

— A to już zależy od pani, ma’am i szczerze mówiąc, bardzo mnie to cieszy — odparł McKeon z bezwstydną szczerością. — Jesteśmy dobrze ukryci i bezpieczni, przynajmniej przez jakiś czas. Ale jest nas tylko osiemnastka… dwudziestka, jeśli doliczyć Warnera i Nimitza. Ubeków jest więcej, dysponują ciężką bronią, kilkunastoma pinasami i jeszcze tymi cholernymi satelitami wczesnego ostrzegania… Jakkolwiek na to spojrzeć, ma’am, oni mają przewagę.

I uśmiechnął się przepraszająco.

— Przewagę, Alistair? — Honor odchyliła się na poduszki, nie przestając głaskać Nimitza.

Do złudzenia przypominała bardziej niż kiedykolwiek rannego i na wpół zagłodzonego drapieżnika, ale w jej zdrowym oku płonął ogień świadczący o tym, że nie ma najmniejszego zamiaru się poddać, a z całego jej zachowania wynikało, że jest to przywódca stada. Przyjrzała się wszystkim obecnym i uśmiechnęła krzywo — tylko prawą połową twarzy. W jej uśmiechu widać było zęby i nie był to radosny uśmiech.

— Wydostaliśmy się z Tepesa i dotarliśmy niezauważeni na planetę — oznajmiła. — Na okręcie było ze dwa-trzy tysiące wrogów, uzbrojonych i dysponujących kombinacjami do drzwi naszych cel. A mimo to wydostaliśmy się i uzbroiliśmy. Teraz mamy więcej niż wtedy, prawda?

I tak długo patrzyła w oczy McKeona, aż ten przytaknął ruchem głowy. Honor potoczyła wzrokiem po zebranych, czując ich emocje, choć były tak wymieszane, że nie potrafiłaby każdej z nich nazwać. Nie musiała, sama bowiem czuła to samo. Nie zdawała sobie tylko dotąd sprawy, że ich zdecydowanie, wola walki i nieugiętość tak dalece koncentrowały się na niej. Ani też że była dla nich żywym symbolem zwycięstwa. W sumie nie miało to znaczenia, bo ich nastawienie było niczym postawa armii rzucającej o świcie wyzwanie samym bogom. I bez znaczenia było to, że ma dwudziestu ludzi i dwa promy na planecie oddalonej o półtora wieku świetlnego od najbliższego przyjaznego terytorium. Równie mało istotne było, że garnizon będzie robił wszystko, co tylko będzie mógł, by ich powstrzymać i zniszczyć, kiedy tylko dowie się o ich obecności.

Nic nie miało znaczenia po tym, czego już dokonali.

— Jeżeli ktoś tu ma przewagę, to na pewno nie oni — oznajmiła miękko swoim przyjaciołom lady Honor Harrington. — Biedacy nie mają żadnych szans.
